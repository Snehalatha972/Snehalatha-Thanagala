పాఠశాలలు పెట్టగానే సరిపోదనీ, వాటిలో ప్రమాణాలు ఉండేలా ప్రభుత్వం చర్యలు తీసుకోవాలని ప్రముఖ విద్యావేత్త, మాజీ ఎమ్మెల్సీ చుక్కా రామయ్య సర్కారుకు సూచించారు.
విద్యార్థులు లేరని రాష్ట్రవ్యాప్తంగా నాలుగువేల బడులను మూసివేస్తున్నారనీ, వాటిలో ప్రమాణాలు ఉంటే ఏ పాఠశాల మూతబడదని తెలిపారు.
పీపుల్స్‌ ప్రోగ్రెస్‌ ట్రస్టు నిర్వహిస్తున్న పాఠశాలలో ప్రమాణాలున్నాయి కాబట్టే 40 మందితో ప్రారంభమైన పాఠశాల, నేడు 4వేల మందితో కొనసాగుతుందని తెలిపారు.
ఆదివారం పీపుల్స్‌ ప్రోగ్రెస్‌ ట్రస్టు ఆధ్వర్యంలో పేదవిద్యార్థులకు ఉచిత విద్యనందించేందుకు హైదరాబాద్‌లోని టీఎస్‌యూటీఎఫ్‌ రాష్ట్ర కార్యాలయంలో 5,6,7,8 తరగతుల విద్యార్థులకు ప్రవేశ పరీక్ష నిర్వహించారు.
ప్రశ్నాపత్రం కూడా విద్యార్థులకు భారం అనిపించకుండా, వారి పూర్వజ్ఞానంతో రాసేలా తయారు చేసినట్టు తెలిపారు.
ప్రభుత్వం నిర్వహించే ప్రవేశపరీక్షకు ఇది పూర్తి భిన్నంగా ఉంటుందని తెలిపారు.
ట్రస్టు కార్యదర్శి డి.దయాకర్‌రెడ్డి మాట్లాడుతూ పేద విద్యార్థులకు నాణ్యమైన విద్య అందించేందుకు 1995లో ట్రస్టు ఏర్పాటు చేశామని తెలిపారు.
