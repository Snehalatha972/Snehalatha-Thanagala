నగరంలోని రోడ్లపై గుంతలు ఉండరాదన్న ముఖ్యమంత్రి అదేశాలమేరకు సిటీలోని పలు ప్రాంతాల్లో నగర మేయర్‌ బొంతు రామ్మోహన్‌ మోటార్‌ సైకిల్‌పై విస్తతంగా పర్యటించి రోడ్ల పరిస్థితి, పారిశుధ్య కార్యక్రమాల అమలు, ఇంటింటి నుండి స్వచ్ఛ ఆటోల ద్వారా చెత్త తరలింపు తదితర అంశాలపై తనిఖీలు నిర్వహించారు.
జీహెచ్‌ఎంసీ కమిషనర్‌ డా.బి.జనార్థన్‌రెడ్డి, డిప్యూటి మేయర్‌ బాబా ఫసియోద్దీన్‌తో కలిసి సికింద్రాబాద్‌ సంజీవయ్య పార్కు సమీపంలో ఉన్న ట్రాన్స్‌ఫర్‌ స్టేషన్‌ కూడా మేయర్‌ తనిఖీ చేశారు.
సైకిళ్లు, మోటార్‌ సైకిళ్లపై తిరిగినప్పుడే స్థానిక సమస్యలపై స్పష్టంగా అవగాహన కలుగుతుందని రాష్ట్ర మున్సిపల్‌ శాఖ మంత్రి కె.టి.రామారావు స్పష్టం చేయడంతో మంగళవారం దోమలగూడ, గగన్‌మహల్‌, అశోక్‌నగర్‌ తదితర ప్రాంతాల్లో స్థానిక కార్పొరేటర్లతో కలిసి మేయర్‌ రామ్మోహన్‌ విస్తతంగా పర్యటించారు.
దాదాపు పది కిలోమీటర్లు పర్యటించిన మేయర్‌ రహదారిలో ఉన్న గుంతలను వెంటనే పూడ్చివేయాలని ఆదేశించారు.
