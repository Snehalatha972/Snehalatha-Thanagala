అన్నదాత అడక్కుండానే అప్పులిచ్చే స్థాయికి ఖమ్మం డీసీసీబీ చేరుకోవాలని రాష్ట్ర రోడ్లు, భవనాల శాఖ మంత్రి తుమ్మల నాగేశ్వరరావు అన్నారు.
ఖమ్మం జిల్లా సత్తుపల్లిలో నూతనంగా ఏర్పాటు చేసిన డీసీసీబీ-2 శాఖను మంత్రులు తుమ్మల, విద్యుత్‌శాఖ మంత్రి జగదీశ్‌రెడ్డితో కలిసి ప్రారంభించారు.
అనంతరం తుమ్మల మాట్లాడుతూ ఖమ్మం 'డీసీసీబీ' సమర్థవంతంగా పనిచేస్తోందని, ఇంకా బాగా పనిచేసి మరింత ఆదర్శంగా నిలవాలన్నారు.
అనంతరం మంత్రి జగదీశ్‌రెడ్డి మాట్లాడుతూ రైతురాజ్యం కోసం తెలంగాణ ప్రభుత్వం తపన పడుతోందన్నారు.
ఈ నేపథ్యంలోనే రైతు సంక్షేమానికి అనేక పథకాలను తీసుకొస్తోందన్నారు.
జేఎల్‌జీ పథకం ద్వారా డీసీసీబీ నుంచి 30 మంది రైతులకు రూ.లక్ష చొప్పున మంత్రుల చేతుల మీదుగా రుణాలు అందజేశారు.
ఈ కార్యక్రమంలో డీసీసీబీ చైర్మెన్‌ మువ్వా విజయబాబు, ఎమ్మెల్సీ బాలసాని లక్ష్మీనారాయణ, జడ్పీ చైర్‌పర్సన్‌ గడిపల్లి కవిత, ఎస్సీ కార్పొరేషన్‌ చైర్మెన్‌ పిడమర్తి రవి, ఖమ్మం డీసీసీబీ సీఈవో నాగ చెన్నారావు, నల్లగొండ డీసీసీబీ చైర్మెన్‌ పాండు రంగారావు, సత్తుపల్లి డీసీసీబీ మేనేజర్‌ రజిత, తదితరులు పాల్గొన్నారు.
