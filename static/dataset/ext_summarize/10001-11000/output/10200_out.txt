తెలంగాణలో 40 లక్షల మందికి పెన్షన్లు ఇచ్చేందుకు రూ.5 వేల కోట్లు ఖర్చు చేస్తున్నామని, అలాగే సీలింగ్‌ ఎత్తివేసి ఒక్కొక్కరికి 6 కిలోల బియ్యం ఇస్తున్నామని మంత్రి కేటీఆర్‌ తెలిపారు.
హాస్టళ్లలో విద్యార్థులకు సన్నబియ్యంతో భోజనం అందిస్తున్నామని, ఆడబిడ్డల పెళ్లికి ప్రభుత్వం నుంచి రూ.75,116 ఆర్థిక సహాయం, గర్భిణీలకు రూ.12వేలు, బాలింతలకు కేసీఆర్‌ కిట్లు అందజేస్తూ ప్రజల కోసం మరిన్ని సంక్షేమ పథకాలు ప్రవేశపెడుతూ టిఆర్‌ఎస్‌ ప్రభుత్వం ప్రజల సంక్షేమానికి పాటుపడుతుందన్నారు.
రాష్ట్రంలో మొత్తం 2 లక్షల 65 వేల డబుల్‌ బెడ్‌  రూమ్‌ల ఇళ్ల నిర్మాణం రూ.18వేల కోట్లతో జరుగుతోందని, అందులో మహబూబ్‌నగర్‌లో 3700 డబుల్‌ బెడ్‌  రూమ్‌ ఇళ్ల నిర్మాణం జరుగుతోందని, వచ్చే దసరా నాటికి ఈ నిర్మాణాలను పూర్తి చేస్తామని మంత్రి తెలిపారు.
