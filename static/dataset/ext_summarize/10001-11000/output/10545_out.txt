తూర్పు గోదావరి జిల్లా పురుషోత్తపట్నం ఎత్తిపోతల పథకం పనుల పేరుతో అధికారులు తన భూముల్లోకి వస్తున్నారని, చట్ట వ్యతిరేకంగా ప్రాజెక్టు పనులు చేస్తున్నారని ఒక రైతు చేస్తునన ఆరోపణలపై సంజాయిషీ ఇవ్వాలని సర్కార్‌ను హైకోర్టు ఆదేశించింది.
ఆయా పనులు 2013 భూసేకరణ చట్టానికి వ్యతిరేకమని పేర్కొంటూ అన్నవరపు రత్న చంద్రశేఖర్‌ దాఖలు చేసిన వ్యాజ్యాన్ని గురువారం న్యాయమూర్తి బి.శివశంకరరావు విచారించారు.
ప్రాజెక్టు వల్ల నష్టపోయే రైతులు, వ్యవసాయ కూలీలు, బాధితులకు ఎలాంటి పరిహారం చెల్లించ లేదని, లేదా పునరావాస చర్యలు తీసుకోలేదని పిటిషనర్‌ న్యాయవాది రచనారెడ్డి వాదించారు.
పిటిషనర్‌కు చెందిన భూమిని రెండు భాగాలు చేసి ఒక భాగంలో పైపులైన్‌ నిర్మాణం చేస్తున్నారని, సాగు చేసుకునే వీలు లేకుండా చేస్తున్నారని ఆమె వాదించారు.
భూసేకరణ పూర్తి చేయకుండానే ఎత్తిపోతల పథకం పనులు చేస్తున్నారని, రైతుల్ని భూముల నుంచి దౌర్జన్యంగా గెంటేస్తున్నారని పేర్కొంటూ మరో వ్యాజ్యంపై బుధవారమే హైకోర్టు విచారణ జరిపిన విషయం విదితమే.
