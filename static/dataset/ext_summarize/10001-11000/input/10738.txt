జూన్‌ నెల నుంచి రాష్ట్ర వ్యాప్తంగా 119 జ్యోతిబాపూలే బీసీ గురు కులాలు ప్రారంభిస్తున్నట్టు బీసీ సంక్షేమ శాఖ మంత్రి జోగు రామన్న తెలిపారు.
విద్యార్థులకు అన్ని హంగులతో భవనాలు సిద్ధం చేసినట్టు చెప్పారు.
గురువారం సంక్షేమ భవన్‌లో రాష్ట్రస్థాయి బీసీ ఉన్నతాధికారులతో మంత్రి జోగు రామన్న సమీక్షా సమావేశం నిర్వహించారు.
ఈ సందర్భగా మంత్రి మాట్లాడుతూ 119 బీసీ గురుకుల పాఠశాలలకు పక్కా భవనాలు నిర్మించేందుకు ఇప్పటికే స్థలం ఎంపిక ప్రారంభమైందన్నారు.
త్వరలో నిర్మాణాలు కూడా చేపడతామని చెప్పారు.
బీసీలకు స్వయం ఉపాధి కోసం అందించే రుణాలకు రూ.102 కోట్లు త్వరలో విడుదల కానున్నాయని చెప్పారు.
హాస్టల్‌ విద్యార్థులకు ప్రస్తుతం నాలుగు సార్లు మాత్రమే పెడుతున్న నాన్‌వెజ్‌ ఇక నుంచి ఏడు సార్లు పెట్టేందుకు ప్రణాళిక సిద్ధం చేశామని చెప్పారు.
అంతే కాకుండా అరటి పండ్లకే పరిమితం కాకుండా సీజనల్‌ వారిగా పండ్లు అందిస్తామన్నారు.
ఈ సమీక్ష సమావేశంలో ఎంబీసీ కార్పొరేషన్‌ చైర్మెన్‌ తాడూరి శ్రీనివాస్‌, బీసీ సంక్షేమ శాఖ ముఖ్య కార్యదర్శి అశోక్‌కుమార్‌, అదనపు కార్యదర్శి సైదా, కమిషనర్‌ అరుణ, జాయింట్‌ డైరెక్టర్‌ కె.అలోక్‌కుమార్‌, బీసీ కార్పొ రేషన్‌ ఎండీ మల్లయ్యబట్టుతో పాటు 31 జిల్లాల అధికారులు పాల్గొన్నారు.
