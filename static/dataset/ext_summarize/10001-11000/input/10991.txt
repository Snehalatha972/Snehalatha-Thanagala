మెదక్‌ జిల్లా నర్సాపూర్‌ పట్టణ సమీపంలో ఎక్సైజ్‌ శాఖ అధికారులు గురువారం సాయంత్రం మెదక్‌-బాలానగర్‌ రహదారిపై తనిఖీలు నిర్వహించి 6కిలోల డైజోఫాం, కిలో క్లోరోఫాం పట్టుకున్నారు.
ఎక్సైజ్‌ సీఐ శ్రీనివాస్‌రెడ్డి శుక్రవారం వివరాలు వెల్లడించారు.
సిద్దిపేట జిల్లా వర్గల్‌ మండలం తున్కిఖల్సాకు చెందిన బొర్ర ప్రభాకర్‌గౌడ్‌, జక్కపల్లికి చెందిన సందీప్‌గౌడ్‌, వెల్దుర్తికి చెందిన మేల వెంకట్‌గౌడ్‌ మత్తు పదార్థాలను గ్రామాల్లో కల్లు డిపోల నిర్వాహకులకు సరఫరా చేస్తున్నట్టు సమాచారం అందిందన్నారు.
జిల్లా ఎక్సైజ్‌ డిప్యూటీ కమిషనర్‌ ఖాద్‌శాస్త్రి ఆదేశాల మేరకు నర్సాపూర్‌ సమీపంలో రహదారిపై తనిఖీ చేసి పట్టుకున్నామని తెలిపారు.
నిందితుల నుంచి రెండు బైక్‌లను స్వాధీనం చేసుకుని వారిని రిమాండ్‌కు తరలించినట్టు వివరించారు.
తనిఖీలో ఎక్సైజ్‌ ఎస్‌ఐలు పోతిరెడ్డి, ప్రసాద్‌, కానిస్టేబుళ్లు శ్రీకాంత్‌, విజరుకుమార్‌, ఉమర్‌ అలీ, దినేష్‌, శ్రీనివాస్‌, మునీర్‌, అప్జల్‌, వేణుబాబు పాల్గొన్నారు.
