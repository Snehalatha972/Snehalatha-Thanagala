పోడు జోలికి వచ్చినోళ్ల పని పడతామని సీపీఐ ( ఎం ) రాష్ట్ర కార్యదర్శి వర్గ సభ్యులు జూలకంటి రంగారెడ్డి అన్నారు.
తెలంగాణ గిరిజన, ఆదివాసీ, రైతు, వ్యవసాయ కార్మిక సంఘాల ఆధ్వర్యంలో భూక్యా వీరభద్రం నాయక్‌ అధ్యక్షతన ఖమ్మం జిల్లా కారేపల్లిలో పోడుసాగుదారుల సదస్సు ఆదివారం జరిగింది.
ఈ సదస్సులో జూలకంటి మాట్లాడుతూ అడవులను ధ్వంసం చేస్తున్న కార్పొరేట్‌ శక్తులను, సమాజాన్ని భ్రష్టు పట్టిస్తున్న కాషాయ శక్తులను ప్రోత్సహిస్తూ బడుగు జీవుల బతుకలను బుగ్గి పాల్జేసేందుకు కేంద్ర, రాష్ట్ర ప్రభుత్వాలు వ్యవహరిస్తున్నాయని అన్నారు.
పోడు చేయొద్దంటారు, భూమి పంపిణీ చేయరు మరి గిరిజనులెలా బతకాలని ప్రభుత్వాన్ని ప్రశ్నించారు.
పోడు వద్దంటే ప్రత్యామ్నాయం చూపాలని, గిరిజనులది అడవితో ముడిపడిన జీవనం అని, వారిని వెళ్లగొట్టాలని చూస్తే ఊరుకునేది లేదని హెచ్చరించారు.
దళితుల భూపంపిణీకి తొమ్మిది లక్షల ఎకరాల భూమి అవసరం కాగా కేవలం తొమ్మిది వేల ఎకరాలు పంపిణీ చేసిన ప్రభుత్వం ఇక పేదలకు ప్రత్యామ్నాయమేమి చూపుతుందని ప్రశ్నించారు.
లక్షలాది ఎకరాల అటవీ భూమిని, సహజ సంపదను కార్పొరేట్‌ సంస్థలకు అప్పగిస్తున్న ఏలికలకు పోడుచేస్తున్న గిరిజనులు, ఆదివాసీలు మాత్రం అటవీ విధ్వంసకారులుగా కనపడుతున్నారన్నాని ఆవేదన వ్యక్తం చేశారు.
