అంబోజీ రమేశ్‌ అదృశ్యం కేసులో ఎస్పీ స్థాయి అధికారి చేత విచారణ జరిపించి, జూన్‌ ఒకటిలోగా నరేశ్‌ను న్యాయస్థానం ముందు హాజరు పరచాలని హైకోర్టు డీజీ పీని ఆదేశించింది.
ఇదే కేసుకు సంబంధించి తుమ్మల స్వాతి ఆత్మహత్యపై కూడా నిజాలను నిగ్గు తేల్చాలని కోర్టు స్పష్టం చేసింది.
నరేశ్‌ తండ్రి అంబోజీ వెంకటయ్య దాఖలు చేసిన రిట్‌ పిటీషన్‌ను జస్టిస్‌ పి.నవీన్‌రావు, జస్టిస్‌ ఎమ్మెస్కే జైశ్వాల్‌తో కూడిన ధర్మాసనం గురువారం విచారించింది.
నరేశ్‌ అదృశ్యం, స్వాతి ఆత్మహత్యకు సంబంధించి కోర్టు పలు అనుమానాలను వ్యక్తం చేసింది.
పిటీషనర్‌ తరపున సీనియర్‌ న్యాయవాది అర్జున్‌ కుమార్‌ వాదనలను వినిపిస్తూ స్వాతి ఆత్మహత్యపై అనుమానాలు ఉన్నాయన్నారు.
నిజంగా ఆమె ఆత్మహత్య చేసుకుందా ? లేదా నిజాలు బయటపడకుండా ఎవరైనా అంతమొందించారా ? అనే అనుమానాలను లేవనెత్తారు.
కేసు దర్యాప్తులో పోలీసుల విచారణపై నమ్మకం లేదని, ఈ మొత్తం వ్యవహారంలో సీబీఐ లేదా సిట్‌తో దర్యాప్తు జరిపించాలని కోర్టును కోరారు.
దీన్ని తిరస్కరించిన న్యాయస్థానం ఎస్పీ ర్యాంకు అధికారి చేత విచారణ జరిపించాలని డీజీ పీని ఆదేశించి కేసు తదుపరి విచారణను జూన్‌ ఒకటో తేదీకి వాయిదా వేసింది.
