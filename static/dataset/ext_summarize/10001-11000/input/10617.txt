దండు మల్కాపూర్‌లో నెలకొల్పతున్న టీఐఎఫ్‌ -గ్రీన్‌ ఇండిస్టియల్‌ పార్కు అభివృద్ధికి రూ.100 కోట్లతో ప్రణాళికలు రూపొందించామని టీఎస్‌ ఐఐసీ చైర్మన్‌ గ్యాదరి బాలమల్లు తెలిపారు.
సూక్ష్మ, మధ్యతరహా పరిశ్రమల ( ఎంఎస్‌ఎంఈ ) కోసం తెలంగాణ పారిశ్రామికవేత్తల సంఘం సహకారంతో ప్రత్యేకంగా ఏర్పాటు చేస్తున్న ఈ ఇండిస్టియల్‌ పార్కులో అంతర్జాతీయ ప్రమాణాలతో మౌలిక వసతులను కల్పిస్తామన్నారు.
శుక్రవారం పరిశ్రమ భవన్‌లో టీఎస్‌ఐఐసీ ప్రధాన కార్యాలయంలో దండు మల్కాపూర్‌ టీఐఎఫ్‌-గ్రీన్‌ ఇండిస్టియల్‌ పార్కు అభివృద్ధి పనుల పురోగతిపై సంబంధిత అధికారులతో సమీక్షా సమావేశం నిర్వహించారు.
ఈ సమావేశంలో టీఎస్‌ఐఐసీ ఎండీ ఈవీ నర్సింహారెడ్డి, నిమ్జ్‌ సీఈవో మధుసూదన్‌, టీఎస్‌ ఐఐసీ సీఈ లక్ష్మీ కాంతారెడ్డి, యాదాద్రి జోనల్‌ మేనేజర్‌ తులసీ బాయి, టీఐఎఫ్‌ అధ్యక్షుడు సుధీర్‌రెడ్డి, కార్యదర్శి రఘు పాల్గొన్నారు.
ఈ సందర్భంగా టీఎస్‌ ఐఐసీ చైర్మన్‌ బాలమల్లు మాట్లాడుతూ, రాష్ట్ర రాజధాని హైదరాబాద్‌ నగరానికి సమీపంలో దండుమల్కా పూర్‌లో 376 ఎకరాల్లో టీఐఎఫ్‌-గ్రీన్‌ ఇండిస్టియల్‌ పార్కు   రూపుదిద్దుకుంటుందన్నారు.
దేశంలోనే ఆదర్శవంతంగా ఉండేలా ప్రపంచ స్థాయి ప్రమాణాలతో మౌలిక సదుపాయాలను కల్పిస్తామన్నారు.
పారిశ్రామికవాడ అభివృద్ధి పనుల్లో భాగంగా రూ.100 కోట్ల అంచనా వ్యయంతో బహిర్గత, అంతర్గత మౌలిక వసతుల కల్పనకు ప్రతిపాదనలను   రూపొందించామని చెప్పారు.
బహిర్గత మౌలిక వసతుల కింద ఇండిస్టియల్‌ పార్కు అభివృద్ధికి అవుట్‌ డిజైన్‌, రోడ్డు, విద్యుత్‌, నీటి వసతిని కల్పించడానికి రూ.25 కోట్ల అంచనా వ్యయంతో అభివృద్ధి పనులకు ప్రతి ప్రాదనలను సిద్ధం చేసినట్లు బాలమల్లు వెల్లడించారు.
పారిశ్రామికవాడలో అంతర్గత రోడ్లు, విద్యుత్‌ పంపిణీ, నీటి పంపిణీ, సీవరేజ్‌ సిగ్‌మెంటేషన్‌ ప్లాంటు, సాధారణ మౌలిక వసతుల కల్పనకు రూ.75 కోట్ల అంచనా వ్యయంతో ప్రణాళికలను రూపొందించడం జరిగిందన్నారు.
సాధారణ సౌకర్యాల కల్పన కింద దండుమల్కాపూర్‌ టీఐఎఫ్‌-గ్రీన్‌ ఇండిస్టియల్‌ పార్కులో ఉత్పత్తుల ప్రదర్శన కేంద్రం, వృత్తి నైపుణ్య శిక్షణ కేంద్రం, ఫోస్టాఫీసు, బ్యాంకు, అగ్నిమాపక కేంద్రం ఏర్పాటు చేస్తారన్నారు.
ఈ మేరకు దండుమల్కాపూర్‌ టీఐఎఫ్‌-గ్రీన్‌ ఇండిస్టియల్‌ పార్కు అభివృద్ధి పనులకు సంబంధించిన బడ్జెట్‌తో కూడిన అంచనా ప్రతిపాదనలను ఆమోదం కోసం ప్రభుత్వానికి పంపడం జరుగుతుందని, ఆమోదం రాగానే పనులు ప్రారంభిస్తామని టీఎస్‌ ఐఐసీ చైర్మన్‌ తెలిపారు.
దండుమల్కాపూర్‌ టీఐఎఫ్‌ - గ్రీన్‌ ఇండిస్టియల్‌ పార్కును దేశంలోనే ఆదర్శవంతంగా ఉండేలా అంతర్జాతీయ ప్రమాణాలతో అభివృద్ధి చేస్తామని ఆయన చెప్పారు.
హర్యానా, రాజాస్థాన్‌, తమిళనాడు, కేరళ, ఉత్తరాఖండ్‌ రాష్ట్రాల్లోని మోడల్‌ ఇండిస్టియల్‌ పార్కుల్లో విని యోగంలో ఉన్న దానికంటే మెరుగైన అత్యాధునిక మౌలిక వసతులను ఇక్కడ అందుబాటులోకి తీసుకువస్తామని బాలమల్లు తెలిపారు.
