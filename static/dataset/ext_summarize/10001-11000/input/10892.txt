అంబొజి నరేష్‌ను కిడ్నాప్‌ చేసిన వారిని వెంటనే అరెస్టు చేయాలని రాష్ట్ర హౌంశాఖ మంత్రి నాయిని నర్సింహారెడ్డి పోలీసులను ఆదేశించారు.
కులాంతర వివాహం చేసుకొని కిడ్నాప్‌ గురైన నరేష్‌ ఆచూకీ తెలుసుకోవాలన్నారు.
యాదాద్రి జిల్లాకు ఆత్మకూరు ( ఎం ) మండలం పల్లెర్ల గ్రామానికి చెందిన అంబోజీ నరేష్‌ గత 12 రోజుల క్రితం కిడ్నాప్‌గు గురయ్యాడు.
దీంతో బాధితుని తల్లిదండ్రులు, సామాజిక సంఘాల నాయకులు ఆదివారం హౌంమంత్రిని కలిసి జరిగిన సంఘటనపై వినతిపత్రం సమర్పించారు.
ఈ సందర్భంగా మంత్రి మాట్లాడుతూ కిడ్నాప్‌ వెనుక పోలీసుల పాత్రపై అనుమానం వ్యక్తం చేశారు.
పోలీసులు కులాంతర వివాహం చేసుకున్న జంటకు అండగా నిలవకుండా నిందితుడిగా అనుమానిస్తున్న శ్రీనివాస్‌రెడ్డి వైపు ఉండటం బాధాకరమన్నారు.
ఈ వ్యవహారంపై వెంటనే విచారణ జరిపాలని పోలీసులను ఆదేశించారు.
మంత్రిని కలిసిన వారిలో ఎంబీసీ, పీఆర్‌పీఎస్‌, కేవీపీఎస్‌, ఆర్‌వీఎస్‌, రాష్ట్ర నాయకులు పీ.ఆశయ్య, పీఆర్‌పీఎస్‌ రాష్ట్ర కార్యదర్శి జాన్‌వెస్లీ, టీ.స్కైలాబ్‌ బాబు, జీ.నాగరాజు, కే,భాస్కర్‌, జీ.నరేష్‌ తదితరులు ఉన్నారు.
