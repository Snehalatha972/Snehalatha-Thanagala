తెలంగాణ రాష్ట్రంలోని అన్ని వర్గాల ప్రజలకు సామాజిక న్యాయం జరిగేలా ప్రభుత్వం చొరవ తీసుకోవాలని ప్రజా గాయకుడు గద్దర్‌ అన్నారు.
తాను జన్మించిన మెదక్‌ జిల్లాలోని తూప్రాన్‌లో గురువారం ‘జై సామాజిక తెలంగాణ’ ఉద్యమాన్ని ఆయన ప్రారంభించారు.
అనంతరం గద్దర్‌ మాట్లాడుతూ ‘పల్లెపల్లెకు పాట పార్లమెంట్‌కు బాట’ అనే నినాదంతో తెలంగాణ రాష్ట్రంలో కిందిస్థాయి వర్గాలకు ప్రభుత్వ పథకాలు చేరే విధంగా ఉద్యమిస్తామన్నారు.
పోరాడి సాధించుకున్న తెలంగాణ రాష్ట్రంలో ప్రజలు సంతోషంగా లేరని ఆవేదన వ్యక్తంచేశారు.
ఈ ఉద్యమంలో అన్ని వర్గాలను కలుపుకొని జై సామాజిక ఉద్యమాన్ని విజయవంతం చేస్తామన్నారు.
ప్రభుత్వం విద్య, వైద్యంపై కోట్లాది రూపాయలు ఖర్చు చేస్తున్నప్పటికీ అవి ప్రజలకు చేరడం లేదన్నారు.
ప్రభుత్వం విద్య, వైద్యంపై శ్రద్ధ తీసుకొని మెరుగైన సేవలందించేలా సామాజిక ఉద్యమాన్ని కొనసాగించనున్నట్టు తెలిపారు.
తెలంగాణ ఉద్యమంలో క్రియాశీలంగా పనిచేసిన గ్రామీణ విలేకర్లను ప్రభుత్వ ఉద్యోగులుగా గుర్తించాలని ఆయన డిమాండ్‌ చేశారు.
