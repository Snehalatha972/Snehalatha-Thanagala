దీర్ఘకాలికంగా పెండింగ్‌లో ఉన్న సమస్యలను పరిష్కరించాలని డిమాండ్‌ చేస్తూ ఈ నెల 25 తర్వాత ఏ క్షణంలోనైనా సమ్మెకు సిద్దమవుతామని తెలంగాణ స్టేట్‌ అగ్రికల్చర్‌ కో-ఆపరేటర్‌ సొసైటీస్‌ ఎంప్లాయీస్‌ యూనియన్‌ తెలిపింది.
ఈ మేరకు ఆదివారం సీఐటీయు రాష్ట్ర కార్యాలయంలో ఏర్పాటు చేసిన విలేకరుల సమావేశంలో యూనియన్‌ రాష్ట్ర అధ్యక్ష, ప్రధాన కార్యదర్శులు ఎం.డి సర్దార్, పి.ఈశ్వర్‌గౌడ్‌, సీఐటీయు రాష్ట్ర కార్యదర్శి జె.వెంకటేశ్‌, రాష్ట్ర కమిటీ సభ్యులు యాటాల సోమన్న మాట్లాడారు.
ప్రాథమిక వ్యవసాయ సహకార సంఘాల్లోని ఉద్యోగుల వేతనాలు, ఇతర సమస్యలు పరిష్కరించాలని డిమాండ్‌ చేశారు.
సమ్మెలో భాగంగా 18 నుంచి 20 వరకు అన్ని జిల్లా కలెక్టర్‌ కార్యాలయాల వద్ద దర్నాలు, 21 నుంచి 24 వరకు ప్రదర్శనలు, రాస్తారోకోలు నిర్వహించాలనే నిర్ణయం తీసుకున్నామని చెప్పారు.
అయినా ప్రభుత్వం స్పందించని పక్షంలో ఏ క్షణంలోనైనా 25 నుంచి సమ్మె సైరన్‌ మోగిస్తామని హెచ్చరించారు.
పీఏసీఎస్‌ లో పనిచేస్తున్న ఉద్యోగులకు వేతన సవరణ చేయాలని, జీవో నెంబరు 151ని సవరించి కొత్త వేతనాలు ఇవ్వాలన్నారు.
ఉద్యోగులందరికీ హెల్త్‌ కార్డులు, పెన్షన్‌ సౌకర్యం కల్పించాలని కోరారు.
