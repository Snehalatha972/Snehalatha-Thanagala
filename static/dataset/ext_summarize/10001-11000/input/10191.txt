సోషల్ మీడియాలో ఓ మహిళతో పరిచయం పెంచుకొని ఆమెను మాయమాటలతో మోసం చేసి బంగారం దొంగిలించిన యువకుడిని లంగర్‌హౌస్ పోలీసులు అరెస్టు చేసి రిమాండ్‌కు తరలించారు.
ఈ మేరకు పోలీస్‌స్టేషన్‌లో ఏర్పాటు చేసిన సమావేశంలో అదనపు ఇన్‌స్పెక్టర్ రఘునాథ్ క్రైం ఎస్‌ఐ అంజయ్యతో కలిసి వివరాలను వెల్లడించారు.
ఆంధ్రప్రదేశ్ రాష్ట్రం కర్నూలు జిల్లా నంధ్యాలకు చెందిన బాబా ఫకృద్దీన్ అలియాస్ ఎస్‌కే చిన్ను ( 22 ) , నానల్‌నగర్ ప్రాంతంలోని ఓ మహిళతో ఫేస్‌బుక్, వాట్సాప్‌ల్లో పరిచయం పెంచుకున్నాడు.
స్నేహం పెరగడంతో ఆమె వద్ద నుంచి అప్పుడప్పుడు డబ్బులు, బంగారాన్ని అడిగి తీసుకున్నాడు.
సుమారు నాలుగు తులాల బంగారు ఆభరణాలను ఆమె వద్ద తీసుకున్న తర్వాత ఫోన్ స్విచ్ఛాఫ్ చేసి తప్పించుకు తిరుగుతున్నాడు.
దీంతో అనుమానం వచ్చిన ఆమె తన తండ్రికి విషయం చెప్పడంతో తండ్రి లంగర్‌హౌస్ పోలీసులకు ఫిర్యాదు చేశాడు.
పోలీసులు విచారణ చేపట్టి శనివారం బాబాఫకృద్దీన్‌ను అరెస్టు చేసి రిమాండ్‌కు తరలించారు.
అతని వద్ద నుంచి మూడున్నర తులాల బంగారాన్ని స్వాధీనం చేసుకున్నారు.
