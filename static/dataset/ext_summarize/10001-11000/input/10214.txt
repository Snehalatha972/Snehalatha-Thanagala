సాంస్కృతిక సంస్థలు నిర్వహించే సన్మాన సత్కార కార్యక్రమంలో ఔచిత్యం ఉంటే అందరూ అభినందిస్తారని అర్హులను గుర్తించి వారిని గౌరవించే సాంప్రదాయం అనాది నుంచి ఉందని తెలుగు విశ్వవిద్యాలయం విశ్రాంత ఉపకులపతి డా.ఎల్లూరి శివారెడ్డి అన్నారు.
ఆరాధన సాంస్కృతిక సంస్థ 22వ వార్షికోత్సవ సందర్భంగా వివిధ రంగ ప్రముఖులకు సన్మాన కార్యక్రమం జరిగింది.
ఈ సందర్భంగా ముఖ్య అతిధిగా పాల్గొన్న డా.శివారెడ్డి మాట్లాడుతూ ప్రముఖుల పేర ఆరాధన మరొక ప్రముఖులకు పురస్కారలను బహూకరించడం ప్రశంసనీయమన్నారు.
సామాజిక కార్యకర్త జి.హనుమంతరావు అధ్యక్షత వహించిన సభలో ఎడిషనల్‌ ట్రాన్స్‌పోర్ట్‌ కమిషనర్‌ ( రిటైర్డ్‌ ) డా.సిఎల్‌ఎన్‌ గాంధీ, సాంస్కృతిక కార్యకర్త జి వెంకటరెడ్డి, కళాభిమానులు రాజేంద్రప్రసాద్‌, జయప్రకాశ్‌రెడ్డి, శైలజ పాల్గొనగా ప్రముఖ నటుడు వైకె నాగేశ్వరరావు దీపారాధన చేసి సభను ప్రారంభించారు.
ప్రధాన కార్యదర్శి లోకం కృష్ణయ్య నివేదిక సమర్పించారు.
ఈ సందర్భంగా పురస్కారాలను అందుకున్న వారిలో భారత్‌ టుడే ఛానల్‌ ఎడిటర్‌ జి వల్లీశ్వర్‌ ( ఉప్పులూరి దుర్గాప్రసాద్‌ స్మారక నగదు పురస్కారం ) , నాటక రచయిత ఎ సంజీవి ( డా.కొర్రపాటి ఎ గంగాధర్‌రావు స్మారక పురస్కారం ) , నటి డి సరోజ ( జవ్వాది రామారావు స్మారక పురస్కారం ) , కవి డా.తిరుమల శ్రీనివాసచార్య ( జివిఆర్‌ సాహితీ నగదు పురస్కారం ) లతో పాటు గోపరాజు రమణ, కె.కృష్ణవేణులకు ఆరాధన పురస్కారాలను బహూకరించారు.
కార్యక్రమానికి తొలుత కీర్తి లిమాలచే కూచిపూడి నృత్య ప్రదర్శన సభానంతరం కృష్ణరాయబారం నాటక ఘట్టం ఆకట్టుకుంది.
