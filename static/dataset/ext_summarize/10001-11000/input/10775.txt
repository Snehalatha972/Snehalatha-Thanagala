జన్మించిన మూడేళ్లలోపులోనే పుట్టిన తేదీ ధ్రువీకరణ పత్రంలో తప్పుల్ని సరిచేసుకోవాలన్న ప్రభుత్వ ఉత్తర్వుల్ని హైకోర్టు సమర్థించింది.
వరంగల్‌ జిల్లా హన్మకొండ క్రిస్టియన్‌ ఆస్పత్రిలో తాను 1982 సెప్టెంబర్‌ 4న పుట్టానని, అయితే బడిలో చేర్చేప్పుడు తండ్రి తాను అదే ఏడాది మే 4న పుట్టి నట్టుగా రికార్డు చేశారని, ఈ తప్పును సరిచేసేందుకు అధికారులకు ఆదేశాలు ఇవ్వాలని కోరుతూ చిన్న కిషోర్‌ వేణుకోటి అనే వ్యక్తి కేసు వేశారు.
2016లో కిషోర్‌ అధికారులను ఆశ్రయించగా 1982 సెప్టెంబర్‌ 4నే పుట్టాడని, అదే తేదీతో రికార్డుల్లో ఉందని అధికారులు తేల్చారు.
దీనిపై కిషోర్‌ కేసును గతంలో సింగిల్‌ జడ్జి కొట్టివేశారు.
పుట్టిన తేదీతోనే కిషోర్‌ పీజీ పూర్తి చేశారని, అవగాహన లేదనడం సరికాదన్నారు.
సింగిల్‌ జడ్జి తీర్పును డివిజన్‌ బెంచ్‌ ఎదుట అప్పీల్‌ చేయగా, తాత్కాలిక ప్రధాన న్యాయమూర్తి రమేష్‌రంగనాథన్‌, న్యాయమూర్తి షమీమ్‌ అక్తర్‌లతో కూడిన డివిజన్‌ బెంచ్‌ విచారించి అప్పీల్‌ పిటిషన్‌ను కొట్టివేసింది.
1982లో పుట్టిన వ్యక్తి 2016 వరకు పట్టించుకోకపోవడం, అంతకాలం తాను పుట్టింది 1982 సెప్టెంబర్‌ 4వ తేదీగానే పేర్కొంటూ వచ్చారని, నిబంధనల ప్రకారం మూడేళ్ల లోపు ధృవీకరణ పత్రంలో సవరణలు చేసే వీలుందని, సింగిల్‌ జడ్జి తీర్పు సబబేనని బెంచ్‌ పేర్కొంటూ తీర్పు చెప్పింది.
