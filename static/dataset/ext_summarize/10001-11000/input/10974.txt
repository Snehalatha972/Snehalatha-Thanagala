నాలాల పూడికతీతలో జరిగిన అవకతవకల్లో విచారణ పేరుతో 13 మంది అసిస్టెంట్‌ ఎగ్జిక్యూటివ్‌ ఇంజనీర్లను ( ఏఈఈ ) పోలీసులు అరెస్టు చేశారు.
దీన్ని నిరసిస్తూ జీహెచ్‌ఎంసీ కార్యాలయం ఎదుట లంచ్‌ అవర్‌లో ఇంజనీర్లు నిరసన తెలిపారు.
ఈ సందర్భంగా ఇంజనీర్స్‌ అసోసియేషన్‌ నేతలు ఎస్‌ఈ మోహన్‌ సింగ్‌, ఎస్‌డబ్ల్యూఎం ఈఈ ఆర్‌.శ్రీనివాస్‌రెడ్డి మాట్లాడుతూ ఏఈఈలపై పెట్టిన కేసులను వెంటనే ఉపసంహరించుకోవాలని డిమాండ్‌ చేశారు.
బాధ్యతాయు తమైన హోదాలో పనిచేస్తున్న ఇంజనీర్లను ఈ విధంగా అరెస్టు చేయడంపై అభ్యంతరం తెలిపారు.
ఇంజనీర్లపై పెట్టిన కేసుల విషయంలో విచారించాల్సిన మున్సిపల్‌ మంత్రి కేటీఆర్‌ అందుకు విరుద్ధంగా ట్విట్టర్‌లో స్పందించడం గర్హనీయమన్నారు.
సీసీఎస్‌ రూల్స్‌ ప్రకారం గెజిటెడ్‌ అధికారులపై విచారణ జరపకుండా అరెస్టు చేయడంపై ఆందోళన వ్యక్తం చేశారు.
ఇంజనీర్లపై పెట్టిన కేసులను ఉపసంహరించుకునేంత వరకు జీహెచ్‌ఎంసీ ఇంజనీర్లంతా ప్రత్యక్ష ఆందోళనకు దిగాలని ఇంజనీర్స్‌ అసోసియేషన్‌ ఆధ్వర్యంలో నిర్వహించిన సమావేశంలో నిర్ణయించారు.
జీహెచ్‌ఎంసీ కార్యాలయంలోని పన్వర్‌హాల్‌లో వందమందికి పైగా ఇంజనీర్లు సమావేశమయ్యారు.
అసోసియేషన్‌ ఆధ్వర్యంలో తొలుత జీహెచ్‌ఎంసీ కమిషనర్‌కు వినతిపత్రం అందజేయాలని, కమిషనర్‌ స్పందించకుంటే సోమవారం నుంచే ఇంజనీర్లు పెన్‌డౌన్‌ చేయాలని నిర్ణయించినట్టు ఓ ఇంజనీర్‌ అధికారి తెలిపారు.
