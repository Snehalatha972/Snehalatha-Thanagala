కొత్త పెట్టుబడులతో రాష్ట్రం ఉత్పత్తి రంగంలోనూ అభివృద్ధి చెంది అర్హత ఉన్న ప్రతి ఒక్కరికీ ఉద్యోగావకాశాలు కల్పించే దిశగా ప్రభుత్వం పనిచేస్తుందని రాష్ట్ర ఐటీ, పరిశ్రమల శాఖ మంత్రి కల్వకుంట్ల తారకరామారావు అన్నారు.
తెలంగాణ రాష్ట్రం అన్ని రంగాల్లో అభివృద్ది సాధించి దేశంలోనే నెంబర్‌ వన్‌ స్థానంలో నిలిచిందని, ఈప్రభుత్వంపై నమ్మకంతోనే దేశవిదేశీ సంస్థలు, పారిశ్రామిక వేత్తలు పెట్టుబడి పెట్టేందుకు ముందుకు వస్తున్నారని పేర్కొన్నారు.
సంగారెడ్డి జిల్లా అమీన్‌పూర్‌ మండలం సుల్తాన్‌పూర్‌లో శనివారం కేటీఆర్‌ మరో మంత్రి హరీశ్‌రావుతో కలిసి వైద్య పరికరాల ( మెడికల్‌ ఎక్విప్‌మెంట్స్‌ ) పారిశ్రామికవాడను ప్రారంభించారు.
పైలాన్‌ ఆవిష్కరణానంతం ఏర్పా టు చేసిన సమావేశంలో కేటీఆర్‌ మాట్లాడుతూ 250 ఎకరాల్లో ఏర్పాటు చేయబోయే వైద్య పరిక రాల ఉత్పత్తి పరిశ్రమకు అనుబంధంగా మరిన్ని ఫ్యాక్టరీలకూ అవకాశం కల్పించనున్నామన్నారు.
దీంతో ప్రత్యక్షంగా, పరోక్షంగా వేలాది మందికి ఉద్యోగాలు వచ్చే ఆస్కారముందన్నారు.
ఉద్యోగాల్లో స్థానికులకే సింహభాగం కేటాయించి న్యాయం చేస్తామని పేర్కొన్నారు.
చదువుకున్న వారికి నైపుణ్య శిక్షణ ఇప్పించి ప్రయోజకులుగా తీర్చిదిద్దుతామని హామీ ఇచ్చారు.
అంతర్జాతీయ ప్రమాణాలతో ఏర్పాటు చేయబోయే ఈ పారిశ్రామికవాడ చైనా, సింగపూర్‌, యూఎస్‌, జపాన్‌ వంటి దేశాల ఉత్పత్తి స్థాయి సామర్థ్యానికి చేరుకుంటామని ధీమా వ్యక్తం చేశారు.
దేశంలోనే అతిపెద్ద మెడికల్‌ ఇండిస్టియల్‌ పార్క్‌ను ఈ రాష్ట్రంలో ఏర్పాటు చేయడం గర్వకార ణమన్నారు.
వర్క్‌ ఫోర్స్‌ని పెంచి ఉత్పత్తిని అధికం చేస్తామన్నారు.
అనంతరం హరీశ్‌రావు మాట్లాడుతూ తెలంగాణ సిద్ధించాక రాష్ట్రం ఐటీ, పారిశ్రామిక రంగాల్లో ఎంతో ప్రగతిని సాధించిందని, దీనికి ముఖ్యమంత్రి కేసీఆర్‌, యువ మంత్రి కేటీఆర్‌ కృషి ఎంతో ఉందన్నారు.
దేశ విదేశాలకు తిరుగుతూ కేటీఆర్‌ ఆధునికి సాంకేతిక నైపుణ్యాన్ని, పారిశ్రామిక పెట్టుబడులు సాధించడంలో అహర్నిశలు కృషిచేస్తున్నారని కొనియాడారు.
ఈమెడికల్‌ ఎక్విప్‌మెంట్‌ పరిశ్రమల వల్ల రాష్ట్ర ప్రజలకు వైద్య ఖర్చులు తగ్గే అవకాశం ఉంటుందన్నారు.
ఈపారిశ్రామికవాడ ద్వారా రూ.50వేల కోట్ల పెట్టుబడులు రానున్నాయని మంత్రి హరీశ్‌రావు ధీమా వ్యక్తం చేశారు.
కార్యక్రమంలో రాష్ట్ర పారిశ్రామిక ప్రిన్సిపల్‌ సెక్రెటరీ జయేశ్‌ రంజన్‌, టీఎస్‌ఐఐసీ ఎండీ వెంకటనర్సిం హారెడ్డి, మెదక్‌, జహీరాబాద్‌ ఎంపీలు ప్రభాకర్‌రెడ్డి, బీబీ పాటిల్‌, జిల్లా కలెక్టర్‌ మాణిక్యరాజ్‌, స్థానిక ఎమ్మెల్యే గూడెం మహిపాల్‌రెడ్డి, ఎమ్మెల్సీలు సుధాకర్‌రెడ్డి, భూపాల్‌రెడ్డి, వివిధ పరిశ్రమల ప్రతినిధులు హాజరయ్యారు.
