సహపంక్తి భోజనం పేరుతో దళితుల్ని అవమానించిన బిజెపి జాతీయ అధ్యక్షుడు అమిత్‌ షాపై ఎస్సీ, ఎస్టీ అట్రాసిటీ కేసు నమోదు చేయాలని కుల వివక్ష పోరాట సమితి ( కెవిపిఎస్‌ ) తెలంగాణ రాష్ట్ర కమిటీ మంగళవారం ఒక ప్రకటనలో డిమాండ్‌ చేసింది.
నల్లగొండ జిల్లా తేరెట్‌పల్లిలో దళితులతో సహపంక్తి భోజనం చేస్తామని కపటప్రేమ చూపిన ఆయన వారు వండిన వంటలను తినలేదని ఆ సంఘం అధ్యక్ష, ప్రధాన కార్యదర్శులు కాడిగల్ల భాస్కర్‌, టి స్కైలాబ్‌బాబు పేర్కొన్నారు.
హైదరాబాద్‌లోని రెస్టారెంట్ల నుంచి తెప్పించుకొని అమిత్‌ షా భోజనం చేశారన్నారు.
బిజెపి నేతలు వేరే చోటులోని మామిడి తోటలో ప్రత్యేక వంటలు చేయించుకొని భోజనాలు చేశారన్నారు.
మనుస్మృతి వారసులైన బిజెపి నేతలకు దళితుల ఓట్లు కావాలే తప్ప వారి పట్ల మానవత్వం ఏమాత్రమూ లేదన్నారు.
దళితుల్ని గుడిలోకి రానివ్వని మనువాద మతోన్మాద బిజెపి నాయకులు, ఆ పార్టీ అధ్యక్షుడు అమిత్‌ షా కులాంతర వివాహాలు జరిపిస్తారా ? అని ప్రశ్నించారు.
బిజెపి దళిత వ్యతిరేక చర్యల్ని దళిత సమాజం ఖండించాలని వారు కోరారు.
