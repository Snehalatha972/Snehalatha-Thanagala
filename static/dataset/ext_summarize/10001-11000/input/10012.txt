విద్యుత్‌ సంస్థల్లో పనిచేసే పొరుగు సేవల ( ఔట్‌సోర్సింగ్‌ ) ఉద్యోగులకు తెలంగాణ రాష్ట్ర ప్రభుత్వం తీపి కబురు అందించింది.
సిబ్బంది క్రమబద్దీకరణకు సంబంధించిన దస్త్రంపై ముఖ్యమంత్రి కేసీఆర్‌ సంతకం చేశారు.
ఏళ్లతరబడి తక్కువ జీతంతో పనిచేసిన ఉద్యోగులు ఇక నుంచి పూర్తిస్థాయి ఉద్యోగులుగా గుర్తింపు పొందనుండటంపై సీఎం కేసీఆర్‌ సంతోషం వ్యక్తంచేశారు.
ప్రభుత్వం తీసుకున్న ఈ నిర్ణయంతో 20,903 మంది ఔట్‌సోర్సింగ్‌ సిబ్బంది లబ్ధిపొందనున్నారు.
జెన్‌కో, ట్రాన్స్‌కో, దక్షిణ డిస్కం, ఉత్తర డిస్కంల పాలకమండలిలు తీసుకున్న ఈ క్రమబద్దీకరణ నిర్ణయానికి విద్యుత్‌ శాఖ మంత్రి జగదీశ్‌రెడ్డి ఆమోదం తెలిపారు.
అనంతరం ఆ దస్త్రాన్ని సీఎంకు పంపగా ఆయన పచ్చజెండా వూపారు.
ట్రాన్స్‌కోలో 4197, జెన్‌కోలో 2914 మంది, ఉత్తర డిస్కంలో 4333, దక్షిణ డిస్కంలో 9459 మంది చొప్పున లబ్ధిపొందనున్నారు.
ఈ కీలక దస్త్రంపై సంతకం చేసిన ముఖ్యమంత్రికి తెలంగాణ జెన్‌కో ఎండీ ప్రభాకర్‌రావు కృతజ్ఞతలు తెలిపారు.
విద్యుత్‌ ఉద్యోగులు మరింత అంకితభావంతో పనిచేస్తారని ఆయన విశ్వాసం వ్యక్తంచేశారు.
