హైకోర్టు విభజనకు తీసుకుంటున్న చర్యలేమిటో తెలపాలని ఉమ్మడి హైకోర్టు తాత్కాలిక ప్రధాన న్యాయమూర్తి రమేష్‌ రంగనాథన్‌, న్యాయమూర్తి టి.రజనీలతో కూడిన డివిజన్‌ బెంచ్‌ ఆదేశించింది.
శ్రీబాగ్‌ ఒడంబడిక మేరకు ఎపి హైకోర్టును కర్నూలులో ఏర్పాటు చేసేలా ఆదేశాలు జారీ చేయాలని కోరుతూ లాయర్‌ నారాయణస్వామి హైకోర్టులో దాఖలు చేసిన ప్రజా ప్రయోజన వ్యాజ్యాన్ని మంగళవారం బెంచ్‌ విచారించింది.
విచారణను బెంచ్‌ వచ్చేనెల 1కి వాయిదా వేసింది.
తెలుగు రాష్ట్రాలకు సమాచార హక్కు చట్టం కింద ప్రధాన కమిషనర్‌, ఇతర కమిషనర్లను ఎప్పుడు నియమిస్తారో లిఖిత పూర్వకంగా తెలపాలని ఉమ్మడి హైకోర్టు తాత్కాలిక ప్రధాన న్యాయమూర్తి రమేష్‌ రంగనాథన్‌, న్యాయమూర్తి టి.రజనీలతో కూడిన డివిజన్‌ బెంచ్‌ ఆదేశించింది.
ఫోరం ఫర్‌ గుడ్‌ గవర్నెన్స్‌ అనే స్వచ్ఛంద సంస్థ ప్రధాన కార్యదర్శి ఎం.పద్మనాభయ్య గతంలో దాఖలు చేసిన ప్రజా ప్రయోజన వ్యాజ్యాన్ని బెంచ్‌ మంగళవారం విచారణ చేపట్టింది.
సమాచార కమిషనర్లు లేకపోవడంతో ప్రజలు ఇబ్బందులు ఎదుర్కొంటున్నారని, నియామకాలు జరిగేలా ఆదేశాలు జారీ చేయాలని పటిషనర్‌ తరఫు న్యాయవాది బి.రచనారెడ్డి వాదించారు.
కమిషనర్లు లేకపోవడంతో 20 వేల కేసులు పెండింగ్‌లో ఉన్నాయని కోర్టుకు తెలిపారు.
విచారణను బెంచ్‌ రెండు వారాలకు వాయిదా వేసింది.
