తెలంగాణ భవన్‌లో తెరాస పార్లమెంటరీ పార్టీ, శాసనసభాపక్ష సమావేశం ముఖ్యమంత్రి కేసీఆర్‌ అధ్యక్షతన ప్రారంభమైంది.
ప్రధానంగా రాష్ట్రపతి ఎన్నికల్లో ఎవరికి మద్దతు ఇవ్వాలనే అంశంపై ఈ భేటీలో తుదినిర్ణయం తీసుకోనున్నారు.
సాధారణంగా శాసనసభ, పార్లమెంట్‌ సమావేశాలు, ఇతర ముఖ్య సందర్భాల్లో ఎల్పీ సమావేశాలు జరుగుతుంటాయి.
కానీ రాష్ట్రంలో నెలకొన్న రాజకీయ పరిణామాల నేపథ్యంలో పార్టీ పటిష్ఠతే లక్ష్యంగా సీఎం అత్యవసరంగా ఈ సమావేశాన్ని ఏర్పాటు చేసినట్టు తెలుస్తోంది.
అయితే, ఈ సమావేశంలోకి పార్టీ నేతలెవరూ సెల్‌ఫోన్లు తీసుకురావద్దని సీఎం కేసీఆర్‌ ఆదేశించినట్లు సమాచారం.
ముఖ్యమంత్రి తీసుకున్న ఈ కొత్త నిర్ణయంతో పార్టీ నేతల్లో ఉత్కంఠ నెలకొంది.
సమావేశంలో ఎలాంటి కీలక నిర్ణయాలు తీసుకోబోతున్నారోనని పార్టీ శ్రేణుల్లో ఆసక్తి నెలకొంది.
ఇటీవలే భాజపా జాతీయ అధ్యక్షుడు అమిత్‌ షా తెలంగాణలో పర్యటించి రాష్ట్ర ప్రభుత్వంపై తీవ్ర విమర్శలు చేయడం, త్వరలో రాష్ట్రపతి ఎన్నిక ఉండటం, సంగారెడ్డిలో రాహుల్‌గాంధీ ప్రజాగర్జన సభ తదితర అంశాలు సమావేశంలో చర్చించే అవకాశముంది.
