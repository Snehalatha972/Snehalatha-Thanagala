బ్యాంకుల్లో నగదు కొరత వల్ల రైతులు తీవ్రంగా ఇబ్బందులు ఎదుర్కొంటున్నారని రేపటి వరకు 1700 కోట్ల రూపాయలు రాష్ట్రానికి వస్తాయని ఆర్థిక శాఖా మంత్రి ఈటల రాజేందర్ తెలిపారు.
గ్రామీణ ప్రాంతాల్లో వ్యవసాయ సీజన్ లో కూలీ చెల్లింపులకు ఇబ్బందకరంగా మారిందని అన్నారు.
పెద్దనోట్ల రద్దు అనంతరం రాష్ట్రానికి 93 వేల కోట్ల రూపాయల వస్తే అందులో 95శాతం 2000 రూపాయల నోట్లే ఉన్నాయని దీంతో చిన్ననోట్లు లేక తీవ్ర ఇబ్బందులు ఎదురవుతున్నాయని మంత్రి చెప్పారు.
రైతులు సొంత డబ్బులు తీసుకునేందుకు బ్యాంకుల ముందు క్యూ కట్టాల్సిన దుస్థితి ఏర్పడిందని ఆవేదన వ్యక్తం చేశారు.
వీలైనంత ఎక్కువగా చిన్న నోట్లతో 5000కోట్ల రూపాయలు ఇవ్వాలని రెండు రోజుల క్రితం జరిగిన బ్యాంకర్ల సమావేశంలో కోరినట్లు ఈటల తెలిపారు.
రేపటి కల్లా 1700 కోట్ల రూపాయలు రాష్ట్రానికి వస్తాయని రిజర్వ్ బ్యాంకు తెలిపిందని అన్నారు.
బ్యాంకర్లతో ప్రభుత్వం సమన్వయం చేసి రైతులకు ఇబ్బంది లేకుండా చూస్తామని చెప్పారు.
డబ్బు పంపిణీతో ఇబ్బందులు ఉండబోడవని కేంద్రం పెద్ద నోట్ల రద్దు సమయంలో చెప్పినప్పటికీ పరిస్థితులు ఇంకా సర్దుకోలేదని వ్యాఖ్యానించారు.
జీఎస్టీలో చాలా వస్తువులపై పన్నులు సహేతుకంగా లేవని ఈ నెల 30వ తేదీన జరిగే సమావేశంలో మరోమారు రాష్ట్రం తరఫున అన్ని అంశాలు లేవనెత్తుతామని తెలిపారు.
