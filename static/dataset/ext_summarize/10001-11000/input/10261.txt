మద్యం నిషేధాన్ని అమలు చేయలేని ప్రభుత్వం కనీసం మద్యాన్ని నియంత్రించేందుకైనా చ‌ర్య‌లు తీసుకోవాల‌ని భాజపా ఎమ్మెల్యే కిషన్ రెడ్డి అన్నారు.
సోమాజిగూడ ప్రెస్ క్లబ్ లో చిన్నారి రమ్య సంస్మరణ సభ నిర్వహించారు.
ఈ కార్యక్రమంలో రమ్య‌ తల్లిదండ్రులతో పాటు స్వచ్ఛంద సంస్థల ప్రతినిధులు పాల్గొన్నారు.
రమ్య, మధుసూదనాచారి, రాజేశ్ చిత్రపటాలకు పూలువేసి నివాళులు అర్పించారు.
రాష్ట్రంలో విచ్చలవిడిగా మద్యం అమ్మకాల వల్ల ఎన్నో కుటుంబాలు ప్రత్యక్షంగా పరోక్షంగా వీధిన పడుతున్నాయ‌ని కిషన్ రెడ్డి ఆవేద‌న వ్య‌క్తం చేశారు.
గతేడాది జూలై ఒకటో తేదీన జరిగిన ప్రమాదం వల్ల రమ్యతో పాటు మరో ఇద్దరు కుటుంబ సభ్యులు చనిపోవడం తల్లిదండ్రులకు తీరని వేదన మిగిల్చిందని ఆ సందర్భంగా ప్రభుత్వం ఇచ్చిన హామీల్లో ఒక్కటీ నేరవేర్చలేదని కిషన్ రెడ్డి విమర్శించారు.
యువకులు మద్యం తాగి వాహనం నడపడం వల్ల జరిగిన ప్రమాదంతో తమ కుటుంబం ఛిన్నాభిన్నమైపోయిందని రమ్య తండ్రి వెంకటరమణ ఆవేదన వ్యక్తం చేశారు.
తనలాంటి పరిస్థితి ఇంకొకరికి రావొద్దనే ఉద్దేశంతోనే సంస్మరణ సభ నిర్వహిస్తున్నట్లు తెలిపారు.
మద్యం సేవించి వాహనాలు నడపకుండా చేయాలనేదే తన తపన అని కేంద్ర రాష్ట్ర ప్రభుత్వాలు ఈ దిశగా ఆలోచించి రమ్య పేరుతో చట్టం తీసుకురావాలని ఆయ‌న‌ కోరారు.
