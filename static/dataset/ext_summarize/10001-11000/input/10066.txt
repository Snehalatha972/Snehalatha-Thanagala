హైదరాబాద్‌ శివారులోని రిసార్టులు అసాంఘిక కార్యకలాపాలకు అడ్డాలుగా మారాయి.
పక్కా సమాచారంతో మొయినాబాద్‌ మండలం అజీజ్‌ నగర్‌ పరిధిలోని డీలేక్‌వ్యూ రిసార్టుపై సైబరాబాద్‌ ఎస్‌వోటీ పోలీసులు దాడులు చేశారు.
రిసార్టుల్లోని పలు గదుల్లో హైదరాబాద్‌ కు చెందిన అయిదు జంటలు అసాంఘిక కార్యకలాపాలకు పాల్పడు తున్నట్లు గుర్తించి వారందరినీ అదుపులోకి తీసుకొని ఠాణాకు తరలించారు.
అనంతరం వారి వివరాలు సేకరించి యువతీ, యువకుల తల్లిదండ్రులను పిలిపించి ఇన్‌స్పెక్టర్‌ ఎస్‌.సునీత కౌన్సిలింగ్‌ ఇచ్చారు.
గతంలోనూ ఈ రిసార్టులో అసాంఘిక కార్యకలాపాలు జరుగుతున్నట్లు పోలీసుల విచారణలో తేలడంతో పలుమార్లు నిర్వాహకులపై కేసులు నమోదు చేశారు.
తాజాగా ఇక్కడ అసాంఘిక కార్యకలాపాల వ్యవహారం వెలుగు చూసినప్పటికీ నిర్వాహకులపై కేసులు నమోదు చేయకుండా కేవలం తాఖీదులు జారీ చేసి వదిలేయడంపట్ల పలు అనుమానాలు వ్యక్తమవుతున్నాయి.
మొదటిసారి తప్పిదంగా వారికి తాఖీదులు ఇచ్చినట్లు ఆమె తెలిపారు.
అసాంఘీక కార్యక్రమాలకు వేదికలుగా మారిన రిసార్టులపై చట్టప్రకారం చర్యలు తీసుకోవడంలో పోలీసులు వెనకడుగు వేస్తున్నారని స్థానికులు ఆరోపిస్తున్నారు.
