క్యాన్సర్‌పై అవగాహన కల్పించడం కోసమే 5కె వాక్‌ నిర్వహించామని శాసనసభ స్పీకర్‌ కోడెల శివప్రసాదరావు తెలిపారు.
విజయవాడలోని ఇందిరాగాంధీ మున్సిపల్‌ స్టేడియంలో ప్రపంచ క్యాన్సర్‌ నివారణ దినోత్సవం సందర్భంగా క్యాన్సర్‌పై అవగాహన కల్పించేందుకు తానా ఫౌండేషన్‌, రూట్స్‌ హెల్త్‌ ఫౌండేషన్‌ ఆధ్వర్యంలో 5కె వాక్‌ కార్యక్రమం ఆదివారం నిర్వహించారు.
ఈ కార్యక్రమం స్టేడియం నుంచి బెంజిసర్కిల్‌ వరకు జరిగింది.
కోడెల ముఖ్యఅతిథిగా పాల్గొని మాట్లాడారు.
మొదటి దశలోనే కాన్సర్‌ను గుర్తించటం ద్వారా దానిని పూర్తిగా నివారించవచ్చని చెప్పారు.
ప్రతిఒక్కరూ క్యాన్సర్‌కు సంబంధించిన పరీక్షలు ముందుగా చేయించుకుంటే మంచిదని సూచించారు.
ప్రజలకు క్యాన్సర్‌పై అవగాహన కల్పించాల్సి ఉందని అప్పుడే దీనిని నివారించగలుగుతామని అన్నారు.
ప్రభుత్వ, ప్రైవేట్‌ రంగాల సహాయంతో క్యాన్సర్‌పై అవగాహన కల్పించటానికి ఇటువంటి మంచి కార్యక్రమాలు ఎంతో బాగా దోహదపడతాయన్నారు.
కార్యక్రమంలో జలవనరుల శాఖ మంత్రి దేవినేని ఉమామహేశ్వరరావు, వైద్య, ఆరోగ్య శాఖ మంత్రి కామినేని శ్రీనివాస్‌, పార్లమెంట్‌ సభ్యులు మురళీమోహన్‌, గోకరాజు గంగరాజు, డిజిపి మాలకొండయ్య పాల్గొన్నారు.
