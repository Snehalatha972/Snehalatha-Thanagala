సీపీఐ సీనియర్‌ నాయకులు, దేవరకొండ మాజీ ఎమ్మెల్యే బొడ్డుపాటి రామశర్మ ప్రజల కోసం సైనికుడిలా పనిచేశారని పలువురు నాయకులు నివాళులర్పించారు.
నమ్మిన సిద్ధాంతాల కోసం ఆయన చివరిదాకా నిలబడ్డారని చెప్పారు.
గురువారం మరణించిన రామశర్మ భౌతికకాయాన్ని శుక్రవారం హైదరాబాద్‌లోని మఖ్దూం భవన్‌కు తరలించారు.
కార్యకర్తలు, అభిమానుల సందర్శనార్థం మధ్యాహ్నం రెండు గంటల వరకు అక్కడ ఉంచారు.
ప్రధాన ప్రతిపక్ష నేత కుందూరు జానారెడ్డి, నల్లగొండ ఎంపీ గుత్తా సుఖేందర్‌రెడ్డి, సీపీఐ ( ఎం ) కేంద్ర కమిటీ సభ్యులు చెరుపల్లి సీతారాములు, రాష్ట్ర కార్యదర్శివర్గ సభ్యులు జూలకంటి రంగారెడ్డి, సీపీఐ రాష్ట్ర కార్య దర్శి చాడ వెంకటరెడ్డి, సహాయ కార్యదర్శి పల్లా వెంక టరెడ్డి, సీనియర్‌ నాయకులు, మాజీ ఎమ్మెల్యే గుర్రం యాదగిరిరెడ్డి, స్వాతంత్య్ర సమర యోధులు జైని మల్లయ్యగుప్తా తదితరులు రామశర్మ భౌతికకాయాన్ని సందర్శించి నివాళులర్పించారు.
ఈ సందర్భంగా చెరుపల్లి మాట్లాడుతూ నిరంతరం ప్రజలతో మమేకమైన రామశర్మ కమ్యూనిస్టు పార్టీలో నిబద్ధతతో పనిచేసిన గొప్ప నాయకుడని జోహార్లర్పించారు.
నల్లగొండ జిల్లాలో అనేక ప్రజా సమస్యలపై ఉద్యమాలు నిర్మించి, వాటి పరిష్కారానికి కృషి చేశారని తెలిపారు.
జూలకంటి మాట్లాడుతూ నేటితరం నాయకులు రామశర్మ జీవితాన్ని ఆదర్శంగా తీసుకోవాలని చెప్పారు.
