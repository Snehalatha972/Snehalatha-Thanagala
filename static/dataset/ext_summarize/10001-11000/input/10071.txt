జిఎస్టీ నుంచి బీడీ పరిశ్రమను మినహాయించాలని డిమాండ్‌ చేస్తూ తెలంగాణ రాష్ట్ర వ్యాప్తంగా ఐక్యంగా ఉద్యమించాలని బీడీ కార్మిక సంఘాలు నిర్ణయించాయి.
ఆగస్టు 1 నుంచి 15 వరకు జిల్లా సదస్సులు, 16 నుంచి 20 వరకు మండల కేంద్రాల్లో ధర్నాలు చేపట్టాలని తీర్మానించాయి.
హైదరాబాద్‌లోని మార్క్స్‌ భవన్‌లో బీడీ కార్మిక సంఘాల ఆధ్వర్యాన బీడీ పరిశ్రమపై జిఎస్టీ ప్రభావం అనే అంశంపై ఆదివారం రౌండ్‌టేబుల్‌ సమావేశం ఏర్పాటైంది.
ప్రగతిశీల బీడీ వర్కర్స్‌ యూనియన్‌ ( ఐఎఫ్‌టియు ) అధ్యక్షులు వనమాల కృష్ణ అధ్యక్షత వహించారు.
ఈ సందర్భంగా పలువురు నేతలు మాట్లాడుతూ బీడీ పరిశ్రమపై జిఎస్టీ ప్రభావంతో లక్షలాదిమంది ఉపాధిని కోల్పోయే అవకాశముందన్నారు.
అసెంబ్లీలో జిఎస్టీకి వ్యతిరేకంగా తీర్మానం చేయాలని డిమాండ్‌ చేశారు.
సెప్టెంబర్‌ 6న రాష్ట్ర సదస్సు నిర్వహించాలనీ, కేంద్ర, రాష్ట్ర కార్మిక మంత్రులకు వినతిపత్రం అందించాలని రౌండ్‌టేబుల్‌ సమావేశంలో తీర్మానించారు.
సమావేశంలో తెలంగాణ బీడీ అండ్‌ సిగార్‌ వర్కర్స్‌ యూనియన్‌ ( సిఐటియు ) రాష్ట్ర అధ్యక్ష, కార్యదర్శులు సిద్దిరాములు, ఎస్‌ రమ, ప్రగతిశీల బీడీ వర్కర్స్‌ యూనియన్‌, ఎఐటియుసి, టిఎన్‌టియుసి ఎఐఎఫ్‌టియు, నవయుగ బీడీ కార్మిక సంఘం నాయకులు పాల్గొన్నారు.
