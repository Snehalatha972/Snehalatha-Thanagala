అమిత్‌ షా నీకు దమ్ముంటే హైదరాబాద్‌ లోక్‌సభ స్థానంలో నాపై పోటీ చేసి గెలువు.
అని ఎంఐఎం అధ్యక్షులు, ఎంపి అసదు ద్దీన్‌ ఒవైసి సవాల్‌ విసిరారు.
హైదరాబాద్‌లోని జహానుమాలో గురువారం జరిగిన పార్టీ బహిరంగ సభలో ఆయన మాట్లాడారు.
తన తండ్రి సలావుద్దీన్‌ ఒవైసి చేతిలో వెంకయ్యనాయుడు గతంలో పోటీ చేసి ఓడిపోయిన విషయాన్ని ఆయన ప్రస్తావించారు.
వచ్చే ఎన్నికల్లో సికింద్రాబాద్‌ లోకసభ స్థానంతో పాటు ప్రస్తుతం బిజెపి ఎమ్మెల్యేలున్న అంబర్‌పేట, గోషామహల్‌, ఖైరతాబాద్‌, ముషీరాబాద్‌ నియోజకవర్గాల్లో ఆ పార్టీ అభ్యర్థులకు డిపాజిట్లు రాకుండా చేస్తామన్నారు.
దక్షిణాదిలో పాగా వేయాలని కంటున్న కలలను బిజెపి మానుకోవాలన్నారు.
ఉత్తరాది ప్రజలకు చెప్పినట్టుగా దక్షిణాదిలో మాయమాటలు చెబితే ప్రజలు నమ్మరని, ఇక్కడి ప్రజలు ఆలోచించి ఓట్లు వేస్తారని స్పష్టం చేశారు.
దళితులపై బిజెపి నేతలు లేని ప్రేమ ఒలకబోస్తున్నారని విమర్శించారు.
అమిత్‌ షా నల్లగొండ జిల్లా పర్యటనలో ఓ రెడ్డి ఇంట్లో వండిన భోజనాన్ని దళితుడి ఇంటికి తీసుకెళ్లి తిని, దళితుడి ఇంట్లో తిన్నానని తప్పుడు ప్రచారం చేసుకున్నారని ఆరోపించారు.
