తీవ్రవాదంపై అంతర్జాతీయంగా యుద్ధం సాగించడమంటే అది ప్రజల మధ్య లేదా మతాల మధ్య సాగే యుద్ధం కాదని జోర్డాన్‌ రాజు అబ్దుల్లా వ్యాఖ్యానించారు.
మన విశ్వాసాన్ని, మానవతాన్ని హత్య చేసేవారిపై ఈ పోరాటం సల్పాలని కోరారు.
ఈనాడు ప్రపంచంలో ఎక్కువమంది మతం గురించి మాట్లాడుకుంటున్నారు.
ఆ మతమే ప్రజల్ని వేరు చేస్తోందని అనుకుంటున్నారు కానీ విభిన్న విశ్వాసాలకు చెందిన ప్రజలు ప్రాచీన కాలం నుండి కలిసికట్టుగా జీవించడం మనం చూస్తున్నామని అన్నారు.
రక్షణ లేనివారిని, అవసరంలో వున్నవారిని ఆదుకోవడమే ప్రతి ఒక్క ముస్లిం విధి అని తాను నేర్చుకున్నానని పేర్కొన్నారు.
ఏ స్థాయి నాయకత్వంలో వున్నా, ఎక్కడ వున్నా ప్రజలకు సేవ చేయడానికే ప్రాధాన్యత ఇవ్వాలని, అందరికీ మరింత మెరుగైన భవితవ్యాన్ని అందించాలని తన తండ్రి ఎప్పుడూ చెప్పేవారని రాజు అబ్దుల్లా గుర్తు చేసుకున్నారు.
ఇక్కడ విజ్ఞాన భవన్‌లో ఇండియా ఇస్లామిక్‌ కల్చరల్‌ సెంటర్‌ నిర్వహించిన ఒక కార్యక్రమానికి హాజరైన రాజు అబ్దుల్లా ఇస్లామిక్‌ వారసత్వం అవగాహన, సంయమనాన్ని పెంచడం అనే అంశంపై ప్రసంగించారు.
