అపారమైన సింగరేణి బొగ్గు గనులున్న తాడిచెర్ల బ్లాక్‌1, బ్లాక్‌ 2లను ప్రయివేటీకరణ చేస్తే కేసీఆర్‌ సర్కార్‌ను కార్మికులు బొంద పెట్టడం ఖాయ మని సింగరేణి అఖిల పక్షం నాయకులు హెచ్చరించారు.
సీపీఐ ( ఎం ) , సీపీఐ, కాంగ్రెస్‌, సీఐటీయూ, ఏఐటీయూసీ కార్మిక విభాగాల ఆధ్వర్యంలో చేపట్టిన సింగరేణి బస్సుయాత్ర ఆదివారం ప్రొఫెసర్‌ జయశంకర్‌ భూపాలపల్లి జిల్లాలోని మల్హర్‌ రావు మండల పరిధిలోని తాడిచెర్లకు చేరుకుంది.
ముందుగా బస్సుయాత్ర కళాకారుల బృందం ఆటపాట లతో సింగరేణి గనుల విశిష్టతను తెలిపింది.
సీపీఐ జిల్లా కార్యదర్శి కొమిరి రాజ్‌కుమార్‌, తాడిచెర్ల, కాపురం గ్రామాల భూ నిర్వాసితుల సంఘం కమిటీ అధ్యక్షులు దండు రమేష్‌ అధ్యక్షతన సమావేశం నిర్వహించారు.
ఈ సందర్భంగా అఖిల పక్షం నాయకులు గట్టయ్య, మిర్యాల రంగయ్య, చల్లా నారాయణరెడ్డి, రాజేందర్‌, రాజయ్య, ఆర్ల రమేష్‌లు మాట్లాడుతూ ఉమ్మడి రాష్ట్రంలో ఉన్నప్పుడు ఓసీలతో తెలంగాణ నాశనం అవుతుందని, స్వరాష్ట్రం వచ్చాక తెలంగాణలో ఓసీలు ఉండవు మొత్తము భూగర్బ గనులే ఉంటాయని చిలుక పలుకులు పలికిన సీఎం కేసీఆర్‌ ఇప్పుడు తాడిచెర్ల బ్లాక్‌లను ప్రయివేటీకరణ చేస్తామని ప్రకటనలు చేయడం దుర్మార్గమైన చర్య అని విమర్శించారు తన కొడుకు కేటీఆర్‌, అల్లుడు హరీష్‌రావు, బంధువుల కోసం వందలేండ్లు తీసినా ఒడవని గనులున్న తాడిచెర్ల గనులను అదాని కంపెనీకి తాకట్టు పెట్టే ప్రయత్నం చేస్తున్నారని, దీని ద్వారా 60శాతం వాటా సీఎం కేసీఆర్‌ కుటుంబానికి దుక్కుతుందని విమర్శించారు.
తాడిచెర్లలో ఇప్పుడు మూడు వేల మంది కార్మికులు పనులు చేస్తే ప్రయివేటీకరణ తర్వాత 15వందల మంది మాత్రమే ఉంటారని గుర్తు చేశారు.
ఆ ఓసీలే ప్రయివేకరణ అయితే తెలంగాణ చిత్రపటంలో వెంకట్రావ్‌పల్లి, సింగంపల్లి గ్రామాలు మాయమైనట్టుగా తాడిచెర్ల, కాపురం గ్రామాలు కూడా కనిపించకుండా పోతాయన్నారు.
ఇప్పటికైనా భూగర్బ గనులు ఏర్పాటు చేసి భూములు కోల్పోయిన వారికి కోనేరు రంగారావు కమిషన్‌ ప్రకారం ఎకరానికి రూ.15లక్షలు, ఉద్యో గాలు, 13వందల మందికి గృహాల పరిహారం ప్యాకజీ, నూతన గృహాలు నిర్మాణం చేపట్టి మౌలిక సదుపాయాలు ఏర్పాటు చేయాలని డిమాండ్‌ చేశారు.
లేదంటే ఆర్టికల్‌ 09 ప్రకారం పోరాటం చేయడం తప్పదన్నారు.
