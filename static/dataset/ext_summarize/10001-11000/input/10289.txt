మాజీ ముఖ్యమంత్రి డాక్టర్‌ కొణిజేటి రోశయ్య రాజనీతిజ్ఞుడని ఉప రాష్ట్రపతి ఎం.వెంకయ్యనాయుడు కొనియాడారు.
రోశయ్యకు సన్మానం చేయడం పూర్వజన్మ సుకృతంగా భావిస్తున్నానని చెప్పారు.
రాగసప్త స్వరం సాంస్కృతిక సంస్థ, టి.సుబ్బిరామిరెడ్డి లలితకళా పరిషత్‌ ఆధ్వర్యంలో ఆదివారం ఇక్కడ పార్క్‌హయత్‌ హోటల్‌లో రోశయ్యకు లైఫ్‌టైమ్‌ అచీవ్‌మెంట్‌ అవార్డు అందజేసి ఘనంగా సన్మానించారు.
ఈ సందర్భంగా వెంకయ్య నాయుడు మాట్లాడుతూ, రోశయ్య పరిణితి చెందిన రాజకీయ నాయకుడని కార్యదక్షత, విషయ పరిజ్ఞానం, క్రమశిక్షణతో అందరి మన్నలను పొందారన్నారు.
రోశయ్య మాట్లాడుతూ తాను 35 ఏళ్ల రాజకీయ జీవితం గడిపానని, ఏ హోదాలో పనిచేసినా తనకు అప్పగించిన బాధ్యతలకు న్యాయం చేయాలనే థ్యేయంతోనే పనిచేశానని చెప్పారు.
ఈ సన్మానం జీవితంలో మర్చిపోలేనన్నారు.
కార్యక్రమంలో తెలంగాణ ఉప ముఖ్యమంత్రి మహమూద్‌ అలీ, ఎంపి సుబ్బిరామిరెడ్డి, తెలంగాణ ప్రభుత్వ సలహాదారు కెవి రమణా చారి, ఎపి మహిళా కమిషన్‌ చైర్‌పర్సన్‌ నన్నపునేని రాజకుమారి, ప్రముఖ నవలా రచయిత్రి యద్దనపూడి సులోచనారాణి, సీనియర్‌ జర్నలిస్టు పి.విజయబాబు పలువురు రాజకీయ నేతలు, సినీ నటులు పాల్గొన్నారు.
