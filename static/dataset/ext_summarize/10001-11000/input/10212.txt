దేశంలోనే తెలంగాణ రాష్ట్ర పోలీసు వ్యవస్థ నంబర్‌వన్‌ స్థానంలో ఉందని, రాష్ట్రంలో శాంతిభద్రతలు సక్రమంగా ఉంటేనే రాష్ట్రాభివృద్ధి, బంగారు తెలంగాణ సాధ్యమవుతుందని రాష్ట్ర హోంశాఖా మంత్రి నాయిని నర్సింహారెడ్డి అన్నారు.
శుక్రవారం భద్రాద్రి కొత్తగూడెం జిల్లాలో పలు అభివృద్ధి కార్యక్రమాలకు ఆయన భూమి పూజ నిర్వహించారు.
లక్ష్మీదేవిపల్లి మండలంలోని చాతకొండలో నిర్మించనున్న ఆరో ఐఆర్‌ బెటాలియన్‌ నిర్మాణానికి, చుంచుపల్లి మండలం పెనుబల్లి పంచాయితీ పరిధిలో భద్రాద్రి కొత్త గూడెం జిల్లా పోలీస్‌ డిపిఓ కార్యాలయానికి, చుంచుపల్లి పంచాయితీ పరిధిలోని విద్యానగర్‌ కాలనీ బైపాస్‌ సమీపంలో నక్సల్‌ ప్రభావిత ప్రాంత అభివృద్ధి నిధులతో నిర్మించనున్న ఐటీఐకి భూమి పూజ నిర్వహించారు.
అనంతరం కొత్తగూడెం క్లబ్‌లో స్థానిక ఎమ్మెల్యే జలగం వెంకటరావు అధ్యక్షతన జరిగిన కార్యక్రమంలో హోంమంత్రి మాట్లాడారు.
భద్రాద్రి కొత్తగూడెం జిల్లా అభివృద్ధికి కేసీఆర్‌ ప్రత్యేక నిధులు కేటాయిస్తున్నారని అన్నారు.
కొత్తగా ఏర్పడ్డ జిల్లాల్లో పోలీసులకు నూతన పోలీస్‌స్టేషన్లు నిర్మించడం భద్రాద్రి కొత్తగూడెం జిల్లాలోనే మొదలు కావడం అభినందనీయమన్నారు.
పోలీస్‌ కార్యాలయాలను కార్పొరేట్ కార్యాలయాలకు ధీటుగా నిర్మించనున్నట్టు తెలిపారు.
హైదరాబాద్‌లో కమాండింగ్‌ కంట్రోల్‌ రూమ్‌ను ఏర్పాటు చేయనున్నట్టు తెలిపారు.
కార్యక్రమంలో మంత్రి తుమ్మల నాగేశ్వరరావు, ఖమ్మం ఎంపీ పొంగులేటి శ్రీనివాస్‌రెడ్డి, తెలంగాణ రీజియన్‌ ఐజి నాగిరెడ్డి, పోలీస్‌ హౌజింగ్‌ కార్పోరేషన్‌ ఎమ్‌డీ మల్లారెడ్డి, చైర్మెన్‌ దామోదర్‌, జెడ్పీ చైర్‌పర్సన్‌ గడిపల్లి కవిత, రాష్ట్ర ఎస్సీ కార్పొరేషన్‌ చైర్మన్‌ పిడమర్తి రవి, ఇల్లందు, పినపాక, అశ్వారావుపేట ఎమ్మెల్యేలు కనకయ్య, వెంకటేశ్వర్లు పాల్గొన్నారు.
