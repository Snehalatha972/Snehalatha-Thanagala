ఎన్‌డిఎ రాష్ట్రపతి అభ్యర్థి రామ్‌నాథ్‌ కోవింద్‌కు తెలంగాణ ముఖ్యమంత్రి కె.చంద్రశేఖరరావు మద్దతు ప్రకటించారు.
ఈ మేరకు సోమవారం ఆయన ఒక ప్రకటన విడుదల చేశారు.
రామ్‌నాథ్‌ కోవింద్‌ పేరును ప్రకటించిన అనంతరం, ప్రధాని నరేంద్రమోడీ, ముఖ్యమంత్రి కెసిఆర్‌కు ఫోన్‌ చేసి మద్దతు కోరారు.
ఈ విషయం గురించి కెసిఆర్‌ తమ పార్టీ నేతలతో సంప్రదించాక పత్రికా ప్రకటన విడుదల చేశారు.
దళితుడిని రాష్ట్రపతి అభ్యర్థిగా ఎన్‌డిఎ ప్రకటించినందుకు తాము మద్దతు ఇస్తున్నట్టు కెసిఆర్‌ ప్రకటించారు.
కెసిఆర్‌ సూచన మేరకే రాష్ట్రపతి అభ్యర్థిగా దళితుడిని ఎంపిక చేశారని, మోడీ ఈ విషయాన్ని స్వయంగా కెసిఆర్‌కు చెప్పారని టిఆర్‌ఎస్‌ వర్గాలు తెలిపాయి.
రాష్ట్రపతి ఎన్నికల్లో ఎన్‌డిఎ అభ్యర్థికి మద్దతు ఇస్తున్నట్టు రెండునెలల క్రితమే టిఆర్‌ఎస్‌ పార్లమెంటరీ పక్షనేత జితేందర్‌రెడ్డి సూత్రప్రాయంగా వెల్లడించడం ఈ సందర్భంగా గమనార్హం.
