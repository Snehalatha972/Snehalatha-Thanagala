ఆదిలాబాద్‌ జిల్లాలో గంజాయి క్రయ, విక్రయాలు జరుపుతున్న ఓ ముఠాను ఎక్సైజ్‌ అండ్‌ ఎన్‌ఫోర్స్‌మెంట్‌ అధికారులు ఆదివారం రెడ్‌హ్యాండెడ్‌గా పట్టుకున్నారు.
వారి నుండి 22 కిలోల గంజాయిని స్వాధీనం చేసుకుని, ఎక్సైజ్‌ ఎన్‌ఫోర్స్‌మెంట్‌ కార్యాలయంలో ఏర్పాటు చేసిన సమావేశంలో సీఐ రమేష్‌ వివరాలు వెల్లడించారు.
ఇంద్రవెల్లి మండలానికి చెందిన అబ్దుల్‌ రజాఖ్‌, భారత్‌, కేశవ్‌ గంజాయిని కొనుగోలు చేసేందుకు ఆదిలాబాద్‌ మండలంలోని చిచ్‌ధరి గ్రామానికి వెళ్లారు.
ఆ గ్రామానికి చెందిన తొడసం భీంరావు, పుస్నాక మరు నుంచి గంజాయి బేరం మాట్లాడుకున్నారు.
ఈసమాచారం అందుకున్న ఎన్‌ఫోర్స్‌మెంట్‌ అధికారులు దాడి చేసి నిందితులను అదుపులోకి తీసుకున్నారు.
22 కిలోల గంజాయిని స్వాధీనం చేసుకుని, ఐదుగురిపై కేసులు నమోదు చేశారు.
ఇక్కడి నుంచి గంజాయిని కొనుగోలు చేసి మహారాష్ట్ర, కర్ణాటక రాష్ట్రాలకు అక్రమంగా రవాణా చేస్తున్నట్టు సీఐ తెలిపారు.
దాడిలో ఎస్‌ఐలు కిషన్‌, లచ్చిరాం, సిబ్బంది ప్రసాద్‌, ప్రకాష్‌ పాల్గొన్నట్టు తెలిపారు.
