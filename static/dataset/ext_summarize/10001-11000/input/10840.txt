ఎన్టీపీసీలో కాంట్రాక్టు కార్మికులు ఆకలితో అలమటించడం బాధాకరమని, సమస్యలు పరిష్కారమయ్యే వరకు ఐక్యంగా పోరాడాలని సీఐటీయూ రాష్ట్ర ప్రధాన కార్యదర్శి ఎం.సాయిబాబు అన్నారు.
డిమాండ్ల సాధన కోసం పెద్దపల్లి జిల్లా రామగుండంలోని ఎన్టీపీసీ కాంట్రాక్టు కార్మికులు చేస్తున్న రిలే దీక్ష మంగళవారం 14వ రోజుకు చేరింది.
ఈ సందర్భంగా సాయిబాబు మాట్లాడుతూ 30 ఏండ్లుగా ఒకే స్థలంలో పనిచేస్తూ ఎంతో నైపుణ్యం పొంది, విద్యుత్‌ ఉత్పత్తిలో కీలక పాత్ర వహిస్తున్న కార్మికుల సమస్యలపై యాజమాన్యం మొండిగా వ్యవహరించడం బాధాకరమన్నారు.
ఇటీవల కేంద్ర ప్రభుత్వం రోజుకు రూ.350 వేతనం నిర్ణయించిందని, ప్రస్తుతం అమలులో ఉన్న జీవో కాలపరిమితి ముగిసి నాలుగున్నర సంవత్సరాలు కావస్తున్నా సవరించకపోవడం దారుణమని అన్నారు.
పెద్దమొత్తంలో లాభాలు ఆర్జిస్తున్న ఎన్టీపీసీలో కాంట్రాక్టు కార్మికులు ఆకలితో అలమటించడం శోచనీయమన్నారు.
కనీస వేతనాలు పెంచి, బీ కేటగిరి వేతాలు అమలు చేయాలని, అన్‌స్కిల్డ్‌, సెమీస్కిల్డ్‌, స్కిల్డ్‌ క్యాటగిరీ అప్‌గ్రేడ్‌ చేయాలని డిమాండ్‌ చేశారు.
టూల్‌డౌన్‌ సమ్మెతో మేనేజ్‌మెంట్‌ దిగిరాకపోతే నిరవదిక సమ్మెకు సిద్ధం కావాలని కార్మికులకు పిలుపునిచ్చారు.
కార్మికులకు మెరుగైన ఒప్పందం జరిగే వరకు ఈ కార్మిక సంఘాలు ఐక్యత కొనసాగించాలని కోరారు.
దీక్షలో కార్యదర్శి జే.వెంకటేష్‌, గ్రామపంచాయతీ కార్మిక సంఘం రాష్ట్ర కార్యదర్శి శ్రీపతిరావు, నాయకులు ఎం.రామాచారి, నాంసాని శంకర్‌, గీట్ల లక్ష్మారెడ్డి, ఐఎన్‌టీయూసీ, ఇతర కార్మిక సంఘాల నాయకులు బాబర్‌సలీంపాషా పాల్గొన్నారు.
