ఇంటి నుంచి పారిపోయి ముంబయి వెళ్లిన ప‌దో త‌ర‌గ‌తి విద్యార్థి పూర్ణిమసాయి తల్లిదండ్రుల వెంట వచ్చేందుకు నిరాకరిస్తోంది.
40 రోజుల నుంచి కనపించకుండా పోయిన కూతురిని వెంట తీసుకొద్దామని ఎంతో ఆతృతతో ముంబయి వెళ్లిన తల్లిదండ్రులకు పూర్ణిమ మాటలు షాక్ కు గురిచేశాయి.
పూర్ణిమను ఎంత బతిమాలినా మొండికేయడంతో తల్లిదండ్రులకు ఏంచేయాలో పాలుపోవడం లేదు.
తన మొహం చూస్తే తల్లిదండ్రులకు హాని కలుగుతుందని కల వచ్చిందని, అందుకే ఏడాదిపాటు తల్లిదండ్రులకు దూరంగా ఉంటానని పూర్ణిమ చెబుతోంది.
తల్లిదండ్రుల వెంట వెళ్లేది లేద‌ని ముంబయిలోని బాలల సంరక్షణ కమిటీ అధికారులకు తెగేసి చెప్పింది.
దీంతో అధికారులు ఈ విషయాన్ని బాచుపల్లి పోలీసులకు సమాచారం అందించారు.
పూర్ణిమను తీసుకురావడానికి మహిళా ఎస్సైను ముంబయి పంపించారు.
ఈ రోజు రాత్రి వరకు ముంబయి చేరుకొని రేపు పూర్ణిమను హైదరాబాద్ తీసుకురానున్నారు.
ఆ తర్వాత పూర్ణిమను న్యాయస్థానంలో ప్రవేశపెట్టి న్యాయస్థానం ఆదేశం మేరకు పూర్ణిమ విషయంలో నిర్ణయం తీసుకుంటామని బాచుపల్లి పోలీసులు చెబుతున్నారు.
