నర్సులు క్రిటికల్‌ కేర్‌ వర్కషాపు నిర్వహించడం హర్షణీయమని రాష్ట్ర వైద్యఆరోగ్యశాఖ మంత్రి లక్ష్మారెడ్డి అన్నారు.
తెలంగాణ నర్సింగ్‌ ఆఫీసర్స్‌ అసోసియేషన్‌ ఆధ్వర్యంలో రవీంద్రభారతిలో నిర్వహించిన కార్యక్రమానికి మంత్రి ముఖ్యఅతిథిగా హాజరై ప్రసంగించారు.
ప్రస్తుత సమాజంలో మారిన ఆహారపు అలవాట్లకు తగ్గట్టుగానే హృదయ సమస్యలు ఎదుర్కొంటున్నామని చెప్పారు.
అనుకోకుండా ఎవరికైనా గుండె నొప్పి రావడం, సడన్‌గా వ్యక్తి కార్డియక్‌ అరెస్టు అయితే కొద్ది సమయంలో సీపీఆర్‌ ఇవ్వడం వల్ల సదరు వ్యక్తిని ప్రాణాపాయం నుంచి రక్షించడానికి చేయాల్సిన ప్రాథమిక చికిత్సను ఈ వర్క్‌షాపులో నర్సులు నేర్పించడంపై మంత్రి అభినందించారు.
ఈ కోర్సును బయట చేయాలంటే సుమారు  రూ.20 వేల వరకు ఖర్చు అవుతుందని, నర్సింగ్‌ ఆఫీసర్స్‌ అసోసియేషన్‌ అమెరికన్‌ హార్ట్‌ అసోసియేషన్‌ సహకారంతో అతి తక్కువ ఖర్చుతో ఈ సర్టిఫికేట్‌ కోర్సు అందించడం హర్షణీయమన్నారు.
గాంధీ ఆస్పత్రిలో ఇలాంటి వర్క్‌షాపును త్వరలో నిర్వహిస్తామని మంత్రి చెప్పారు.
కార్యక్రమానికి తెలంగాణ, ఏపీ నుంచి భారీ సంఖ్యలో నర్సులు హాజరయ్యారు.
రాష్ట్ర వైద్యవిద్య డైరెక్టర్‌ డాక్టర్‌ రమేష్‌రెడ్డి, గెజిటెడ్‌ ఆఫీసర్స్‌ అసోసియేషన్‌ రాష్ట్ర అధ్యక్షులు జూపల్లి రాజేందర్‌, టీఎన్‌జీఓ నాయకులు కారం రవీందర్‌, దేవీప్రసాద్‌, నర్సింగ్‌ ఆఫీసర్స్‌ అసోసియేషన్‌ నాయకులు శ్రీను రాథోడ్‌, లక్ష్మణ్‌ రుడావత్‌, సుస్మిత, భరత్‌ రెడ్డి తదితరులు పాల్గొన్నారు.
