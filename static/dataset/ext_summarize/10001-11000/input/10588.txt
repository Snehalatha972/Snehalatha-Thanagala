రైతులకు చెల్లించాల్సిన బకాయిల మొత్తాన్ని ప్రభుత్వం వెంటనే విడుదల చేయాలని తెలంగాణ తెలుగుదేశం పార్టీ డిమాండ్‌ చేసింది.
వెంటనే రాష్ట్రస్థాయి బ్యాంకర్ల సమావేశాన్ని ఏర్పాటుచేసి రుణ ప్రణాళిక ప్రకటించాలని ఆ పార్టీ కార్యనిర్వాహక అధ్యక్షుడు రేవంత్‌రెడ్డి కోరారు.
ఈ మేరకు ముఖ్యమంత్రి కేసీఆర్‌కు లేఖ రాశారు.
బ్యాంకుల ద్వారా రైతుల రుణ పంపిణీ వేగవంతం చేయాలని కోరారు.
రైతులకు మేలు చేసేందుకు కట్టుబడి ఉన్నామని ప్రభుత్వం చెబుతున్నా ఆచరణలో మాత్రం అమలు కావడం లేదని పేర్కొన్నారు.
రుణమాఫీకి సంబంధించిన నాలుగో విడత మొత్తం రైతుల ఖాతాలో తక్షణం జమ చేయాలని కోరారు.
కౌలు రైతులకు రుణాలు అందేలా చూడాలని సబ్సిడీ విత్తనాలు సకాలంలో పంపిణీ చేసేలా చర్యలు తీసుకోవాలని విజ్ఞప్తి చేశారు.
అన్నదాతలు ఆగ్రహించక ముందే ప్రభుత్వం మేల్కొని అవసరమైన చర్యలు చేపట్టాలని లేనిపక్షంలో ప్రజాక్షేత్రంలో పోరాటానికి దిగక తప్పదని రేవంత్‌రెడ్డి హెచ్చరించారు.
