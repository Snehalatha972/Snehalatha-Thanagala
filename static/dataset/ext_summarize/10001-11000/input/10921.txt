ప్రాజెక్టులను ఆపాలనే దురుద్దేశంతోనే పిటిషన్లు దాఖలు చేసినట్లు హైకోర్టు ధృవీకరించిందని హైకోర్టు స్పెషల్ జీపీ శరత్ తెలిపారు.
సుందిళ్ల బ్యారేజీ పనులు కొనసాగించొచ్చన్న డివిజన్ బెంచ్ తీర్పుపై ఆయన స్పందిస్తూ ప్రాజెక్టులను అడ్డుకోవడానికి కుట్రలు చేసిన వారి వాదనల్లో పసలేదని న్యాయస్థానం అర్థం చేసుకుందన్నారు.
రాజకీయ దురుద్దేశంతోనే ప్రాజెక్టులను అడ్డుకుంటున్నారని పిటిషనర్లపై డివిజన్ బెంచ్ సభ్యులు మండిపడ్డట్లు పేర్కొన్నారు.
హైకోర్టు సీనియర్ న్యాయవాది మోహన్‌రావు స్పందిస్తూ ప్రాజెక్టులు పూర్తయితే రాజకీయ భవిష్యత్ ఉండదనే కొందరు కావాలని పిటిషన్లు వేస్తున్నారన్నారు.
కోటి ఎకరాలకు నీరివ్వాలనే లక్ష్యంతో నిర్మిస్తున్న ప్రాజెక్టులను అడ్డుకోవడం సరికాదని హితవు పలికారు.
భారీ ప్రాజెక్టులు చేపట్టినప్పుడు స్టేలు ఇవ్వొద్దని సుప్రీంకోర్టు ఇప్పటికే స్పష్టం చేసిందని తెలిపారు.
కాగా కొందరు స్వార్థప్రయోజనాల కోసం రైతులను రెచ్చగొడుతూ పిటిషన్లు దాఖలు చేస్తున్నారని ఆగ్రహం వ్యక్తం చేశారు.
