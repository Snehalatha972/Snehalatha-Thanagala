కాంట్రాక్ట్‌, ఔట్‌సోర్సింగ్‌ ఉద్యోగుల సమస్యలను పరిష్కరించడంలో టీఆర్‌ఎస్‌ సర్కారు పూర్తిగా విఫలమైందని తెలంగాణ స్టేట్‌ గవర్నమెంట్‌ కాంట్రాక్ట్‌, ఔట్‌సోర్సింగ్‌ ఎంప్లాయిస్‌ ఫెడరేషన్‌ విమర్శించింది.
రాష్ట్రంలో మొత్తం లక్షా 30 వేల మంది కాంట్రాక్టు, ఔట్‌సోర్సింగ్‌ ఉద్యోగులున్నారని, కేసీఆర్‌ అధికారంలోకి వచ్చి మూడేండ్లయినా వీరికి ఒరిగిందేమీ లేదని ఫెడరేషన్‌ రాష్ట్ర అధ్యక్షులు జె.వెంకటేశ్‌ విమర్శించారు.
ఈ నేపథ్యంలో వీరి సమస్యలను పరిష్కరించాలని డిమాండ్‌ చేస్తూ ఈనెల 11న హైదరాబాద్‌లోని సుందరయ్య విజ్ఞాన కేంద్రంలో రౌండ్‌టేబుల్‌ సమావేశం నిర్వహిస్తున్నామని తెలిపారు.
శనివారం నిర్వహించిన విలేకరుల సమావేశంలో ఫెడరేషన్‌ రాష్ట్ర ఉపాధ్యక్షుడు పాలడుగు భాస్కర్‌, సైదులు, ప్రధాన కార్యదర్శి జె.కృష్ణారెడ్డి, గ్రేటర్‌ హైదరాబాద్‌ నాయకులు జె.కుమారస్వామితో కలిసి ఆయన విలేకరుల సమావేశం నిర్వహించారు.
రౌండ్‌ టేబుల్‌లో ప్రభుత్వ శాఖలు, రంగాలు, యూనివర్శిటీల్లోని కాంట్రాక్టు, ఔట్‌సోర్సింగ్‌ ఉద్యోగ సంఘాల నాయకులు పాల్గొంటారని తెలిపారు.
ఆ సమావేశంలో అన్ని అంశాలను చర్చించి భవిష్యత్‌ ఉద్యమ కార్యాచరణ ప్రకటిస్తామని చెప్పారు.
భాస్కర్‌ మాట్లాడుతూ ఔట్‌ సోర్సింగ్‌ ఉద్యోగుల కోసం 18 నెలల క్రితం ప్రభుత్వం జీవో నెంబర్‌ 14ను విడుదల చేసినా అది అత్యధిక మందికి అమలు కావటం లేదన్నారు.
అదే విధంగా కాంట్రాక్ట్‌ కార్మికుల క్రమబద్దీకరణ కోసం 2016 ఫిబ్రవరిలో జీవో 16ను విడుదల చేసిందని గుర్తుచేశారు.
ఆ ఉత్తర్వును హైకోర్టు కొట్టేసిందని తెలిపారు.
