దేశంలో అన్ని రాష్ట్రాల్లోని రైతుల అప్పులు రద్దు చేయాలని రైతు సంఘం ఖమ్మం జిల్లా అధ్యక్షులు బండి రమేష్‌, అఖిల భారత రైతు కూలీ సంఘం జిల్లా కార్యదర్శి ఆవుల వెంకటేశ్వర్లు ప్రభుత్వాన్ని డిమాండ్‌ చేశారు.
తెలంగాణ రాష్ట్ర రైతు సంఘాల ఐక్య కార్యాచరణ కమిటీ, తెలంగాణ రైతు జేఏసీ పిలుపులో బాగంగా ఆదివారం ఖమ్మంలో ప్రదర్శన నిర్వహించారు.
అనంతరం సరితా క్లినిక్‌ సెంటర్‌లో కేంద్ర ప్రభుత్వం దిష్టిబొమ్మను దహనం చేశారు.
ఈ సందర్భంగా వారు మాట్లాడుతూ స్వామినాథన్‌ కమిటీ పేర్కొనట్టుగా పంటలకు ఉత్పత్తి ఖర్చులపై 50శాతం అధనంగా ఉండేలా మద్దతు ధర ఇస్తామని బీజేపీ ప్రభుత్వం ఎన్నికల ముందు వాగ్దానం చేసిందని, తీరా అధికారంలోకి వచ్చాక వాగ్దానాన్ని మరిచిందని విమర్శించారు.
దేశంలో నూటికి 60 మంది వ్యవసాయ రంగంపై ఆధారపడి జీవిస్తున్నారని, వారి పట్ల కేంద్ర, రాష్ట్ర ప్రభుత్వాలు వ్యతిరేక విధానాలు అవలంభిస్తున్నాయని అన్నారు.
దీని వల్ల వ్యవసాయ రంగం తీవ్ర సంక్షోభంలోకి వెళ్తోందని, రైతులు ఆత్మహత్యలకు పాల్పడుతున్నారని ఆవేదన వ్యక్తం చేశారు.
వ్యవసాయ ఉత్పత్తుల ఖర్చులు బాగా పెరిగాయని, పంటలకు గిట్టుబాటు ధరలు రాక అప్పుల్లో కూరుకుపోతున్నారన్నారు.
