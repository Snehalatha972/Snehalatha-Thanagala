తెలంగాణ రాష్ట్రంలోని 13 యూనివర్సిటీలలో సింథటిక్‌ అథ్లెటిక్‌ ట్రాక్‌ను ఏర్పాటు చేసుకోవాలని స్పోర్ట్స్‌ అథారిటీ ( సాట్స్‌ ) చైర్మెన్‌ అల్లీపురం వెంకటేశ్వర్‌రెడ్డి వర్సిటీ అధికారులను కోరారు.
దీని ఏర్పాటుకు రూ.పదికోట్లు అవసరమని చెప్పారు.
ట్రాక్‌ క్రీడారంగానికి ఎంతో ఉపయోగపడుతుందని తెలిపారు.
గురువారం స్పోర్ట్స్‌ అథారిటీ కార్యాలయంలో ఓయూ వీసీ రాంచంద్రం, సాట్స్‌ ఎండీ దినకర్‌ బాబు, ఒలంపిక్‌ అసోసియేషన్‌ అధ్యక్షులు ఎ.రంగారావుతో కలిసి ఆయన విలేకరులతో మాట్లాడారు.
రాష్ట్రంలో కేవలం గచ్చిబౌలిలో మాత్రమే అథ్లెటిక్‌ ట్రాక్‌ ఉందని చెప్పారు.
ట్రాక్‌ నిర్మాణానికి కేంద్ర ప్రభుత్వం ప్రవేశపెట్టిన  'ఖేలో ఇండియా పథకం' ద్వారా కొన్ని నిధులు కూడా వస్తాయని తెలిపారు.
కాగా ఉస్మానియా యూనివర్సిటీలో దీన్ని నిర్మించేందుకు వీసీ రాంచంద్రం ముందుకొచ్చారు.
