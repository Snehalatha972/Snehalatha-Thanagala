హైదరాబాద్‌లో కలకలం సృష్టిస్తోన్న డ్రగ్స్‌ వ్యవహారంపై సిపిఐ సీనియ‌ర్ నేత నారాయ‌ణ‌ స్పందించారు.
ఈ కేసులో తిమింగళాలను వదిలేసి చిన్నచిన్న చేపల్ని సిట్‌ వేటాడుతోందని ఆయన వ్యాఖ్యానించారు.
రాజకీయ నేతల హస్తం లేకుండా డ్రగ్స్‌ దందాలు సాగవని అభిప్రాయపడ్డారు.
చిత్తశుద్ధి ఉంటే సిట్‌ ముందుగా రాజకీయ నాయకుల పేర్లు బయటపెట్టాలన్నారు.
కళాకారులకు కొన్ని బలహీనతలు ఉండటం సహజమన్న నారాయణ ఐదారుగురు కళాకారులు చేసిన తప్పుకు వేలాది మంది పనిచేస్తోన్న సినిమా రంగం మొత్తం భ్రష్టు పట్టినట్టు ప్రచారం చేయడం సరికాదన్నారు.
తెలుగు రాష్ట్రాల్లో భాజపాకు సీట్లు పెరుగుతాయనే నమ్మకం కలిగితే అసెంబ్లీ స్థానాల పెంపునకు కేంద్రం చర్యలు తీసుకుంటుందని అభిప్రాయపడ్డారు.
జాతీయస్థాయిలో ఆర్థిక రంగం తిరోగమనంలో ఉందని, దీన్ని నిరసిస్తూ ఈ నెల 24, 25, 26 తేదీల్లో దేశవ్యాప్తంగా జైల్‌భరో కార్యక్రమానికి తమ పార్టీ పిలుపునిచ్చిందన్నారు.
