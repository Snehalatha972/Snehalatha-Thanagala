టాటా, టెస్కో ఎంటర్‌ప్రైజెస్‌ సంయుక్తంగా హైదరాబాద్‌లో స్టార్‌ హైపర్‌ మార్కెట్‌ను తెరిచింది.
గచ్చిబౌలిలో ఏర్పాటు చేసిన ఈ స్టోర్‌ను ఆ కంపెనీ మేనేజింగ్‌ డైరెక్టర్‌ జంషేడ్‌ దాబూ లాంచనంగా ప్రారంభించారు.
ఇందుకోసం సంస్థ రూ.8 కోట్ల మేర పెట్టుబడి పెటినట్లు మీడియాకు తెలిపారు.
టెక్‌, ఫార్మా, రియల్‌ ఎస్టేట్‌ హబ్‌గా కొనసాగుతున్న ఈ నగరంలో అతిపెద్ద అవుట్‌లెట్‌ను ప్రారంభించడం సంతోషంగా ఉందన్నారు.
ఆహార ధాన్యాలు, పండ్లు, కూరగాయలు, దుస్తుల వంటి 16,000 పైచిలుకు ఉత్పత్తులు ఇక్కడ లభిస్తాయన్నారు.
వచ్చే మూడేళ్లలో హైదరాబాద్‌, బెంగళూరు, ముంబై, పుణే నగరాల్లో 200 ఔట్‌లెట్లను తెరవనున్నామన్నారు.
టాటా, టెస్కోలు సంయుక్తంగా నిర్వహిస్తున్న ట్రెంట్‌కు ప్రస్తుతం 45 స్టోర్లున్నాయి.
కాగా హైదరాబాద్‌కు అత్యంత సమీపంలోని పటాన్‌చెరు వద్ద వేర్‌హౌస్‌ సెంటర్‌ను ఏర్పాటు చేయనున్నట్లు ఆయన ప్రకటించారు.
రూ.25 కోట్ల పెట్టుబడితో 70 వేల చదరపు అడుగుల విస్తీర్ణంలో ఏర్పాటు చేయనున్న ఈ సెంటర్‌ వచ్చే మూడు నుంచి నాలుగు నెలల్లో అందుబాటులోకి రానుందన్నారు.
