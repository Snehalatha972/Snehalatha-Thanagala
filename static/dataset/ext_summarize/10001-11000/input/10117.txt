చరిత్రను దృశ్య రూపంలో సినారె నాగార్జున సాగరం కావ్యాన్ని అక్షికరించారని తెలుగు విశ్వవిద్యాలయం విశ్రాంత ఉపకులపతి ఆచార్య ఎల్లూరి శివారెడ్డి అన్నారు.
వంశీ ఇంటర్నేషన్‌, వంశీ విజ్ఞానపీఠం ఆధ్వర్యంలో శ్రీ త్యాగరాయ గానసభలోని కళసుబ్బారావు కళావేదికపై డా.సినారె 87వ జయంతి సందర్భంగా 9 రోజుల పాటు జరిగే సినారె సాహితీ వైభవం సాహితీవేత్తల ప్రసంగ పరంపర గురువారం ప్రారంభమైంది.
ఉత్సవాలను ప్రారంభించి ఆచార్య శివారెడ్డి మాట్లాడుతూ నాగార్జున సాగరం కావ్యం సినారె భాషా పాండిత్యానికి అద్దం పడుతుందన్నారు.
సాహితీవేత్త డా. వై రామకృష్ణరావు కీలక ఉపన్యాసం చేస్తూ నారాయణరెడ్డి కవితా శిల్పం నాగార్జున కొండ శిల్ప సౌందర్యం సమ స్థాయిలో పోటీ పడి ప్రణయ కావ్యంగా నాగార్జున సాగరం నిలిచిందన్నారు.
వంశీరామరాజు అధ్యక్షత వహించిన సభలో గానసభ అధ్యక్షులు కళామూర్తి  డా. తెన్నేటి సుధ, ఎస్‌ శైలజ పాల్గొన్నారు.
