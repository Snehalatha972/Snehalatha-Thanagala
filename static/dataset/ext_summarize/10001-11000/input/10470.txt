జీహెచ్‌ఎంసీ సెంట్రల్‌ జోన్‌ పరిధిలో చోటు చేసుకున్న నాలాల్లో పూడికతీత పనుల కుంభకోణంలో ఏడుగురు అసిస్టెంట్‌ ఇంజనీర్లను సీసీఎస్‌ పోలీసులు గురువారం అరెస్ట్‌ చేశారు.
అరెస్టయిన వారిలో రామకిషన్‌, ఏకాంబరం, రవీందర్‌రెడ్డి, మోహన్‌, సునీల్‌కుమార్‌, శ్రీనివాస్‌ నాయుడు, అశోక్‌రెడ్డి ఉన్నారు.
ఈ కుంభకోణం కేసులో ఇంతకుముందు 13 మంది అసిస్టెంట్‌ ఇంజనీర్లను అరెస్ట్‌ చేసిన విషయం విధితమే.
గురువారం అరెస్టు చేసిన వారితో కలుపుకుని ఇప్పటివరకు అరెస్టయిన వారి సంఖ్య 20కి చేరింది.
అయితే అరెస్ట్‌ అయి బెయిల్‌పై విడుదలైన 13 మంది ఇంజనీర్లను జీహెచ్‌ఎంసీ కమిషనర్‌ జనార్దన్‌రెడ్డి సస్పెండ్‌ చేసిన విషయం తెలిసిందే.
మరో ఏడుగురు ఇంజనీర్లను సైతం సస్పెండ్‌ చేసే అవకాశముందని సమాచారం.
ఇదిలా ఉండగా ఇదే కేసులో ఇంతకుముందు 18 మంది కాంట్రాక్టర్లను పోలీసులు అరెస్టు చేశారు.
మరో 10 మంది కాంట్రాక్టర్లను సైతం అరెస్టు చేసే అవకాశముందని జీహెచ్‌ఎంసీ వర్గాలు అభిప్రాయం వ్యక్తం చేస్తున్నాయి.
