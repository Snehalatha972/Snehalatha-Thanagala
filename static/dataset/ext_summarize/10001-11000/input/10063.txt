మంత్రులపై వచ్చిన అవినీతి ఆరోపణలపై సమగ్ర విచారణ జరిపించాలని బీజేపీ తీర్మానం చేసింది.
ఆ పార్టీ రాష్ట్ర కార్యవర్గ సమావేశాలు ముగింపు సందర్భంగా ఆదివారం తీర్మానం చేసింది.
అనంతరం ఆ పార్టీ అధ్యక్షుడు డాక్టర్‌ కే.లక్ష్మణ్‌ మాట్లాడారు.
ముఖ్యమంత్రి కేసీఆర్‌ ఇస్తున్న హామీలు రాస్తే రామాయణం, చెప్తే భారతంలా ఉన్నాయని ఆయన ఎద్దేవా చేశారు.
కేంద్ర ప్రభుత్వం ప్రవేశ పెట్టిన 106 సంక్షేమ పథకాలపై దేశ ప్రజలంతా హర్షం వ్యక్తం చేస్తున్నారని చెప్పారు.
దేశ భవిష్యత్తు కోసం సర్జికల్‌ స్ట్రైక్స్‌, పెద్దనోట్ల రద్దు, జీఎస్టీ లాంటి ఎన్నో సాహసోపేత నిర్ణయాలు తీసుకున్న ప్రధానిపై ప్రతిపక్షాలు బురదజల్లే ప్రయత్నం చేస్తున్నాయని విమర్శించారు.
హరితహారంలో నాటే మొక్కల కన్నా ఇచ్చే ఫోజులే ఎక్కువగా ఉన్నాయని వ్యాఖ్యానించారు.
దళితులపై అత్యాచారాలు రోజురోజుకు పెరిగి పోతున్నాయని, సిరిసిల్ల ఘటనకు బాధ్యులైన వారిపై తక్షణమే కఠిన చర్యలు తీసుకోవాలన్నారు.
సెప్టెంబర్‌ 17న తెలంగాణ విమోచన దినాన్ని ప్రభుత్వం అధికారికంగా నిర్వహించాలని డిమాండ్‌ చేశారు.
