ఉపాధ్యాయ విద్యాసంస్థల ప్రక్షాళనకు ఎన్‌సీటీఈ చేస్తున్న సంప్రదింపుల ప్రక్రియలో దక్షిణాది రాష్ట్రాల పట్ల అనుసరిస్తున్న వివక్షను స్కూల్‌ టీచర్స్‌ ఫెడరేషన్‌ ఆఫ్‌ ఇండియా ( ఎస్‌టీఎఫ్‌ఐ ) జాతీయ ఉపాధ్యక్షులు నాగటి నారాయణ ఖండించారు.
ఈమేరకు శనివారం ఆయన ఒక ప్రకటన విడుదల చేశారు.
ఉపాధ్యాయ విద్యా కళాశాలల గుర్తింపునకు పెట్టిన ప్రమాణాలు, గ్రేడింగ్‌, శిక్షలకు సంబంధించి ముసాయిదా విధానంలో ప్రతిపాదించిన 'టీచ్‌-ఆర్‌' బాగానే ఉన్నా, ఈ విధానాన్ని పారిశ్రామిక అభివద్ధి సంస్థ సహకారంతో అమలు చేయాలనే ప్రతిపాదన పలు అనుమానాలు కలిగిస్తుందని చెప్పారు.
ముసాయిదా విధానంపైన అభిప్రాయాల సేకరణ కోసం ఉత్తరాదిలోని ఐదు కేంద్రాల్లో సంప్రదింపులు జరిపిన ఎస్‌సీటీఈ, దక్షిణాదిలో ఒక్క కొచ్చికే పరిమితం చేయడం సరికాదని పేర్కొన్నారు.
హైదరాబాద్‌లోనూ సంప్రదింపులు జరపాలని నారాయణ డిమాండ్‌ చేశారు.
