మియాపూర్‌ భూ కుంభకోణం కేసులో అరెస్టయిన కూకట్‌పల్లి సబ్‌ రిజిస్ట్రార్‌ రాచకొండ శ్రీనివాసరావుకు చెందిన ఇళ్ళపై మంగళవారం అవినీతి నిరోధక శాఖ దాడులు నిర్వహించింది.
బోయిన్‌ పల్లిలోని అతని నివాసం సహా అతని బంధువులు, బినామీల ఇళ్ళలో ఏసీబీ అధికారులు సోదాలు జరిపారు.
ఇప్పటివరకు రూ.1.27 కోట్ల నగదు, మూసాపేటలో 11 ఎకరాల భూమికి సంబంధించిన డాక్యుమెంట్లు, బ్యాంకు పుస్తకాలను స్వాధీనం చేసుకున్నారు.
హాసిని పవర్‌ ప్రాజెక్టు, జయశ్రీ ఎంటర్‌ ప్రైజెస్‌, పద్మనాభ మార్కెటింగ్‌ ప్రైవేట్‌ లిమిటెడ్‌ల పేరుతో మూడు ఫర్మ్‌ లు శ్రీనివాసరావు నడుపుతున్నట్లు గుర్తించారు.
ఇందులో హాసిని పవర్స్‌లో రూ.1.90 కోట్లు, సార్త్‌స్టార్స్‌ హోమ్స్‌లో 1.93 కోట్లు, మంజీర హోల్డింగ్స్‌లో 50లక్షలు, ఐకాన్‌ కన్‌స్ట్రక్షన్స్‌లో 8.5కోట్లు శ్రీనివాసరావు పెట్టుబడులు పెట్టారు.
ప్రాజెక్టుల నుంచి పది కోట్ల రూపాయల వరకు లావాదేవీలు జరిగినట్లు ప్రాథమికంగా గుర్తించామని అవినీతి నిరోధక శాఖ డీఎస్పీ సునీతారెడ్డి వెల్లడించారు.
శ్రీనివాస రావు కుటుంబ సభ్యులందరి పేరిట బ్యాంకు ఖాతాలు ఉన్నాయని, అతని కుమారుడు కనిష్క పేరిట హాసిని పవర్‌ ప్రాజెక్టు ఉందన్నారు.
తండ్రీ, కొడుకుల పేరిట 12 బ్యాంకు ఖాతాలు, 17 క్రెడిట్‌ కార్డులను గుర్తించారు.
దాడులు కొనసాగుతున్నాయని డీఎస్పీ వెల్లడించారు.
