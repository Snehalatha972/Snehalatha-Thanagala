తమ భూముల నుంచి బైపాస్‌ రోడ్డు వేయొద్దని సంగారెడ్డి జిల్లా నారాయణఖేడ్‌ మండల పరిధిలోని రైతులు, ప్రజలు నిజాంపేట్‌ 161 జాతీయ రహదారిపై సుమారు గంట పాటు శుక్రవారం రాస్తారోకో చేశారు.
ఈ సందర్భంగా వారు మాట్లాడుతూ ప్రభుత్వం 161 జాతీయ రహదారి పక్కన నిజాంపేట్‌ గ్రామానికి కిలోమీటరు దూరం నుంచి పంట పొలాల మీదుగా బైపాస్‌ రోడ్డు వేయడానికి ప్రభుత్వం ప్రయత్నిస్తోందన్నారు.
సంగారెడ్డి నుంచి అకోల వరకు ఎన్‌ఎస్‌ఏ ద్వారా చేపట్టే ఈ రోడ్డు నిర్మాణమైతే సుమారు 300 మంది రైతులకు నష్టం వాటిల్లుతుందని వాపోయారు.
సర్వేను అధికారులు గుట్టు చప్పుడు కాకుండా నిర్వహించి, ఇష్టానుసారంగా వ్యహరిస్తున్నారని ఆందోళన వ్యక్తం చేశారు.
అధికారుల తీరుకు నిరసనగా గంటపాటు రాస్తారోకో నిర్వహించారు.
కిలో మీటర్ల మేర వాహనాలు నిలిచిపోయి ట్రాఫిక్‌కు అంతరాయం ఏర్పడింది.
విషయం తెలుసుకున్న పోలీసులు ఘటనా స్థలానికి చేరుకుని, ప్రజలకు, రైతులకు అన్యాయం జరగకుండా చూస్తామని నచ్చజెప్పడంతో ఆందోళన విరమించారు.
