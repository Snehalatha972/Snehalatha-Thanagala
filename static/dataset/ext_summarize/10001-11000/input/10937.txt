సామాజిక మాధ్యమాల ద్వారా పలువురు వ్యక్తులను పరిచయం చేసుకుని వారిని మభ్యపెట్టి మోసాలకు పాల్పడుతున్న మహిళను సైబర్‌ క్రైం పోలీసులు అరెస్టు చేశారు.
హైదరాబాద్‌ పాతబస్తీలోని మూసాబౌలికి చెందిన శుభమ్‌గుప్తాతో గోవాకు చెందిన వినమ్రత గోమ్స్‌ అనే యువతి సామాజిక మాధ్యమాల ద్వారా పరిచయం పెంచుకుంది.
గుప్తా గోవా వెళ్లాలని భావించి గోమ్స్‌ను సంప్రదించాడు.
తన బ్యాంకు ఖాతా ద్వారా గోవాలో గదికోసం రూ.10వేలు గోమ్స్‌ ఖాతాకు బదిలీ చేశాడు.
డబ్బు అందుకున్న తర్వాత ఆమె తిరిగి గుప్తాను సంప్రదించకపోవడంతో తాను మోసపోయానని గ్రహించి పోలీసులను ఆశ్రయించాడు.
కేసు నమోదు చేసుకున్న పోలీసులు గోమ్స్‌ను అరెస్టు చేసి రిమాండ్‌కు తరలించారు.
గతంలో కూడా ఈమె పలువురిని మోసం చేసినట్లు పోలీసులు గుర్తించారు.
