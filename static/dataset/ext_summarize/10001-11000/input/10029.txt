సిపిఎం 22వ అఖిల భారత మహాసభలను పురస్కరించుకొని ప్రజా సమస్యలను ప్రతిబింబించే విధంగా విస్తృత ప్రచారం చేయాలని అఖిల భారత మహాసభల ప్రచార కమిటీ సమావేశం నిర్ణయించింది.
మహాసభలకు సంబంధించి గోడ రాతలు రాయాలని, అదేవిధంగా అమరవీరుల స్మారకంగా పోరాట ఘట్టాలతో బ్యానర్లు ఏర్పాటు చేయాలని నిర్ణయం తీసుకుంది.
పార్టీ తెలంగాణ రాష్ట్ర కార్యదర్శివర్గ సభ్యులు జూలకంటి రంగారెడ్డి అధ్యక్షతన జరిగిన సమావేశంలో ప్రచార కార్యక్రమంపై సమీక్ష చేశారు.
మార్చి 25 నుంచి రెండు బస్సు జాతాలు ఇబ్రహీంపట్నం, భువనగిరి నుంచి ప్రారంభించి 12 రోజులపాటు అన్ని జిల్లాల్లో విస్తృతంగా ప్రచారం నిర్వహించాలని నిర్ణయం తీసుకుంది.
ఈ జాతాలలో కేంద్ర రాష్ట్ర ప్రభుత్వ విధానాలు, ప్రజలపై మోపుతున్న భారాలు అంశాలపై విస్తృత ప్రచారం నిర్వహించాలని సమావేశం అభిప్రాయపడింది.
తెలంగాణ వ్యాప్తంగా అన్ని పట్టణాలు, మండలాల ప్రధాన కూడళ్లలో జెండాలు, తోరణాలతో అలంకరణ చెయ్యాలని సమావేశం నిర్ణయించింది.
మహాసభ ప్రచారంలో భాగంగా ఆటల పోటీలు నిర్వహించి, యువతను భాగస్వాములను చేయాలని, వివిధ అంశాలపైన చైతన్యపరుస్తూ సెమినార్స్‌ నిర్వహించాలని నిర్ణయించింది.
సమీక్షలో సిపిఎం తెలంగాణ కార్యదర్శి తమ్మినేని వీరభద్రం, కార్యదర్శివర్గ సభ్యులు పోతినేని సుదర్శన్‌, జాన్‌ వెస్లీ, జంగారెడ్డి, కిల్లె గోపాల్‌, అడివయ్య, వివిధ జిల్లాల ప్రచార కమిటీ బాధ్యులు పాల్గొన్నారు.
