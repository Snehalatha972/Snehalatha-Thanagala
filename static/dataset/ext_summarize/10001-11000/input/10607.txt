దసరా పండగనాటికి డబుల్‌ బెడ్‌ రూం ఇళ్లను కొన్నైనా పూర్తిచేసి లబ్దిదారులకు అందించడానికి కషిచేయాలని హౌసింగ్‌ అధికారులను జీహెచ్‌ఎంసీ కమిషనర్‌ డా.బి.జనార్థన్‌రెడ్డి ఆదేశించారు.
గ్రేటర్‌ హైదరాబాద్‌ పరిధిలో అత్యంత ప్రతిష్టాత్మకంగా నిర్మిస్తున్న డబుల్‌ బెడ్‌ రూం ఇళ్ల నిర్మాణాల పురోగతిపై శుక్రవారం సమీక్ష సమావేశాన్ని నిర్వహించారు.
ఈ సందర్భంగా కమిషనర్‌ మాట్లాడుతూ నగరంలో 4,458 కోట్లతో చేపట్టే 52,622 డబుల్‌ బెడ్‌ రూం ఇళ్ల నిర్మాణాలకు టెండర్లను పిలువడం జరిగిందని పేర్కొన్నారు.
వీటిలో ఇప్పటికే 7,500 డబుల్‌ బెడ్‌ రూం ఇళ్ల నిర్మాణం శరవేగంగా కొనసాగుతున్నాయని పేర్కొన్నారు.
ఈ దసరా నాటికి జి.వై.రెడ్డి కాంపౌండ్‌లో నిర్మిస్తున్న గృహ సముదాయాన్ని పూర్తిచేసి లబ్దిదారులకు అందించాలని ఇంజనీర్లను ఆదేశించారు.
వీటితో పాటు దీపావళిలోగా మరికొన్ని గృహ సముదాయాలను పూర్తిచేయాలని కమిషనర్‌ పేర్కొన్నారు.
హైదరాబాద్‌ నగరంలో ముఖ్యంగా మురికివాడలు ఉన్న బస్తీల్లో నిర్మిస్తున్న డబుల్‌ బెడ్‌ రూం ఇళ్ల నిర్మాణాలకు పలు సమస్యలు ఎదురవుతున్న ప్పటికీ వాటిని వెంటనే పరిష్కరించి నిర్మాణాలకు అడ్డంకులు లేకుండా చూడాలని అన్నారు.
రంగారెడ్డి, హైదరాబాద్‌, సంగారెడ్డి, మేడ్చల్‌ జిల్లాల రెవెన్యూ అధికారుల సమన్వయంతో ఎప్పటిక ప్పుడు డబుల్‌ బెడ్‌ రూం ఇళ్ల నిర్మాణ స్థలాల కేటాయింపుకు చర్యలు తీసుకోవాలని సూచించారు.
ఈ సమావేశంలో చీఫ్‌ ఇంజనీర్‌ సురేష్‌, హౌసింగ్‌ సూపరింటెండెంట్‌ ఇంజనీర్‌ శివకుమార్‌, హౌసింగ్‌ ఇంజనీర్లు పాల్గొన్నారు.
