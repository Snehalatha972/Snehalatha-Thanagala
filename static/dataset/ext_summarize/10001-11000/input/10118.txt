నకిలీ విత్తనాలతో రైతులను మోసం చేసిన వారిపై కఠిన చర్యలు తీసుకుంటామని వ్యవసాయ శాఖ మంత్రి పోచారం శ్రీనివాసరెడ్డి హెచ్చరించారు.
నకిలీలను అరికట్టడానికే పీడీ యాక్ట్‌ తెచ్చిన సంగతిని గుర్తు చేస్తూ నాణ్యమైన విత్తనాలు అందించాలని సూచించారు.
'ఇండో-జర్మన్‌ కోఆపరేషన్‌ ఆన్‌ సీడ్‌ సెక్టార్‌ డెవలప్‌ మెంట్‌' లో బాగంగా గురువారం సచివాలయంలో జరిగిన ప్రాజెక్టు స్టీరింగ్‌ కమిటీ సమావేశంలో ఆయన మాట్లాడారు.
నాణ్యమైన విత్తనాల ఎగుమతులతో దేశ అవసరాలే కాదు, భవిష్యత్తులో ప్రపంచ మార్కెట్‌లో రాష్ట్రం కీలక పాత్ర పోషించాలని ఆకాంక్షించారు.
ఇప్పటివరకూ దేశానికి పరిమితమైన విత్తన ఎగుమతులు ఇప్పుడు విదేశాలకు కూడా ఎగుమతులు ప్రారంభమయ్యాయని చెప్పారు.
స్వయంగా రైతు అయిన కేసీఆర్‌ ముఖ్యమంత్రిగా ఉండడం వల్ల వ్యవసాయ రంగానికి అనుకూలంగా నిర్ణయాలు తీసుకోవడం ద్వారా రైతులకు లబ్ధి చేకూరుస్తున్నారని తెలిపారు.
ఇందులో భాగంగానే ఎకరానికి   రూ.4 వేల చొప్పున ఏడాదికి రెండు మార్లు ఇవ్వాలన్న నిర్ణయం తీసుకున్నారని, మరింత నాణ్యమైన విత్తనాలను ఉత్పత్తి చేయడానికే జర్మనీతో సాంకేతిక ఒప్పందం కుదుర్చుకున్నామని తెలిపారు.
త్వరలోనే వ్యవసాయశాఖ అధికారులతో కూడిన బందంతో జర్మని సందర్శిస్తామని చెప్పారు.
సమావేశంలో కాలం చెల్లిన విత్తన చట్టం స్థానంలో కొత్త విత్తన చట్టం తీసుకురావడం, దేశీయ అవసరాలకు అనుగుణంగా సేంద్రీయ ధృవీకరణ విధానం అంశాలపై తీర్మానం ప్రతిపాదించారు.
