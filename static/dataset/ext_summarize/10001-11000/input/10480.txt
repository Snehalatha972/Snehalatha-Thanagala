రైతులపై ఎలాంటి పన్ను భారం మోపరాదని, వారు ఉపయోగించే పరికరాలకు జీఎస్టీ నుంచి మినహాయించాలని రాజ్యసభ మాజీ సభ్యుడు వి.హనుమంతరావు డిమాండ్‌ చేశారు.
గురువారం కాంగ్రెస్‌ పార్టీ ఆధ్వర్యంలో ట్యాంక్‌బండ్‌లోని అంబేడ్కర్‌ విగ్రహం వద్ద ధర్నా నిర్వహించారు.
ఈ సందర్భంగా వీహెచ్‌ మాట్లాడుతూ జీఎస్టీ కింద చేర్చిన రైతుల పనిముట్ల వల్ల వారిపై మరింత భారం ప‌డుతుంద‌ని ఆందోళన వ్యక్తం చేశారు.
కనీస మద్దతు ధర లభించకపోతే ధర్నా చేయమన్న ప్రధాని ఇప్పుడు మౌనం వహించడం ఏమిటని ప్రశ్నించారు.
40 సార్లు విదేశాల్లో పర్యటించిన ప్రధాని మోడీకి ఆత్మహత్యలకు పాల్పడ్డ రైతుల కుటుంబాలను పరామర్శించే తీరిక లేదా అని నిలదీశారు.
జీఎస్టీ నుంచి రైతుల పరికరాలను తప్పించే వరకు ఉద్యమాన్ని కొనసాగిస్తామని స్పష్టం చేశారు.
ఈ కార్యక్రమంలో మాజీ ఎమ్మెల్యే జగ్గారెడ్డి, ఎమ్మెల్సీ ఆకుల లలిత తదితరులు పాల్గొన్నారు.
