భాగ్యనగరంలో కలకలం సృష్టిస్తోన్న డ్రగ్‌ వ్యవహారంతో సంబంధం ఉన్నవారు ఎంతటివారైనా శిక్షించాలని కాంగ్రెస్‌ పార్టీ నేతలు ఆబ్కారీ శాఖ అధికారులకు విజ్ఞప్తి చేశారు.
కాంగ్రెస్‌ ఎమ్మెల్సీలు పొంగులేటి సుధాకర్‌రెడ్డి, ఆకుల లలిత, పి.సంతోష్‌కుమార్‌, పరిగి ఎమ్మెల్యే రామ్మోహన్‌రెడ్డి ఎక్సైశాఖ కమిషనర్‌ చంద్రవదన్‌ను ఈ రోజు కలిశారు.
డ్రగ్స్‌ విషయంలో ఎంతటివారైనా ఉపేక్షించొద్దని సీఎం కేసీఆర్‌ చెప్పినట్టే చర్యలు తీసుకోవాలని విజ్ఞప్తి చేశారు.
మత్తుమందుల విషయంలో ఆబ్కారీశాఖ తీసుకున్న చర్యలను తాము అభినందిస్తున్నట్టు చెప్పారు.
ఈ కేసును నిర్వీర్యం చేసేందుకు కొందరు ప్రయత్నిస్తున్నట్టు తెలిసిందని, అందుకే కమిషనర్‌ను కలిసినట్టు చెప్పారు.
పార్టీలకతీతంగా మత్తుమందుల వ్యవహారంలో ఎవరికి ప్రమేయం ఉన్నా చర్యలు తీసుకోవాలని కోరారు.
ఈ విషయంలో కాంగ్రెస్‌ సంపూర్ణ మద్దతు ఇస్తుందని స్పష్టంచేశారు.
