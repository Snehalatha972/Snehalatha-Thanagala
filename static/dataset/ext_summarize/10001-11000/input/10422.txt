ప్రొఫెసర్‌ జయశంకర్‌-భూపాలపల్లి జిల్లా ఏటూరు నాగారం మండలం చిన్నబోయినపల్లి పంచాయతీ పరిదిలో సుమారు 200 ఎకరాల్లో పోడు రైతులు ఆదివారం సాగు కోసం నాగళ్లు కట్టారు.
విషయం తెలుసుకున్న అటవీశాఖ అధికారులు అక్కడికి చేరుకొని పోడు భూముల్లో దున్నొద్దని నాగళ్లను అడ్డుకున్నారు.
దీంతో రైతులు అటవీశాఖ అధికారులతో రెండు గంటలపాటు వాగ్వాదానికి దిగారు.
ఘటనాస్థలికి పోలీసులను ఎస్‌ఐ పంపించారు.
సమస్య కొలిక్కి రాకపోవడంతో ఎస్సై కిరణ్‌కుమార్‌ సంబంధిత జేఏసీ నాయకులు వడ్కాపురం సారయ్యతో ఫోన్‌లో మాట్లాడారు.
పోడు భూముల సమస్యలుంటే నేరుగా కలెక్టర్‌తో పరిష్కరించుకోవాలని, అటవీ శాఖ, పోలీసు శాఖ అధికారులతో కాదని సూచించారు.
దీంతో రైతులు పోడుభూముల్లో కట్టిన నాగళ్లను అక్కడే విడిచి జాతీయ రహదారిపైకొచ్చి ధర్నా నిర్వహించారు.
ఈ సందర్భంగా సారయ్య మాట్లాడుతూ 30ఏండ్లుగా సాగుచేస్తున్నామని, మూడేండ్ల నుంచి టీఆర్‌ఎస్‌ ప్రభుత్వం అటవీశాఖ అధికారులను ఉసిగొల్పి సాగు చేయనీయకుండా ముప్పుతిప్పలు పెడుతోందని ఆవేదన వ్యక్తం చేశారు.
కార్యక్రమంలో నాయకులు లక్కర్స్‌ పరమేష్‌శ్వర్‌, విద్యాసాగర్‌తోపాటు 200మంది రైతులు పాల్గొన్నారు.
