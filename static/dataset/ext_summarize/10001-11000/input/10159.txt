సేంద్రియ వ్యవసాయాన్ని ప్రోత్సహించాలని ఆర్ట్‌ ఆఫ్‌ లివింగ్‌ గురు రవిశంకర్‌ సంస్థ ప్రతినిధులు మంత్రి జూపల్లి కృష్ణారావును ఆదివారం సచివాలయలంలో కలిసి కోరారు.
శ్రీశ్రీ ఇనిస్టిట్యూట్‌ ఆఫ్‌ అగ్రికల్చరల్‌ సైన్సెస్‌ అండ్‌ టెక్నాలజీ ట్రస్ట్‌ ఏపీ, తెలంగాణ, తమిళనాడు రాష్ట్రాల ఇంచార్జీ ఉమా మహేశ్వర మంత్రితో సమావేశమయ్యారు.
సేంద్రియ వ్యవసాయం, సేంద్రియ ఎరువుల తయారీ వంటి అంశాల్లో తమ సంస్థ చేపడుతున్న కార్యకలాపాలను ఆమె మంత్రికి వివరించారు.
దేశ వ్యాప్తంగా 18 రాష్ట్రాల్లో సేంద్రియ వ్యవసాయాన్ని ప్రోత్సహించేందుకు అనేక కార్య క్రమాలు నిర్వహిస్తున్నామని తెలిపారు.
సేంద్రియ ఎరువుల వాడకం వల్ల దిగుబడులు కూడా అధికంగా వస్తున్నందున, రైతుల వద్దకు స్వయంగా వెళ్లి శిక్షణ ఇస్తున్నామన్నారు.
సెర్ఫ్‌ ద్వారా ఆర్ట్‌ ఆఫ్‌ లివింగ్‌ సంస్థ సహకారంతో ఎలాంటి కార్య క్రమాలు చేపట్టేందుకు అవకాశాలున్నాయో పరిశీ లించాలని సీఈఓ పౌసమి బసుకు మంత్రి సూచించారు.
