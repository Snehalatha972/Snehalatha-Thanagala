సెక్యూరిటీ గార్డులు, హౌస్‌ కీపింగ్‌ తదితర ప్రధాన సేవలపై విధించిన జీఎస్టీని ఎత్తేయాలని ప్రయివేటు సెక్యూరిటీ ఏజెన్సీల అసోసియేషన్‌ డిమాండ్‌ చేసింది.
ఇదే అంశంపై శుక్రవారం హైదరాబాద్‌లోని నెక్లెస్‌ రోడ్‌ నుంచి బషీర్‌బాగ్‌లోని ఆయకార్‌ భవన్‌ వరకూ సెక్యూరిటీ గార్డులు, హౌస్‌ కీపర్లు భారీ ర్యాలీ నిర్వహించారు.
ఈ సందర్భంగా అసోసియేషన్‌ అధ్యక్షులు సి.భాస్కరరెడ్డి మాట్లాడుతూ దేశంలోని మిగతా ప్రాంతాలతోపాటు తెలుగు రాష్ట్రాల్లోని వివిధ ప్రయివేటు ఏజెన్సీలు లక్షలాది మంది నిరుద్యోగ యువతీ, యువకులకు ఉపాధి కల్పిస్తున్నాయని చెప్పారు.
దారిద్య్ర రేఖకు దిగువన ఉండే వీరందరూ సెక్యూరిటీ గార్డులు, హౌస్‌ కీపింగ్‌ తదితర పనులు నిర్వర్తిస్తున్నారని తెలిపారు.
కేంద్ర ప్రభుత్వం ఇటీవల తీసుకొచ్చిన జీఎస్టీ విధానం వీరి పాలిట శరాఘాతంగా మారిందని ఆవేదన వ్యక్తం చేశారు.
వారి వేతనాలపై కూడా 18 శాతం జీఎస్టీని విధించటం శోచనీయమని అన్నారు.
దీంతో వీరి జీవితాలపై తీవ్ర ప్రభావం పడుతుందని చెప్పారు.
