ప్రజా సమస్యలను ప్రతిబింబించే విధంగా నూతన కళారూపాలను సృష్టించాలని సినీ నటుడు మాదాల రవి కళాకారులకు విజ్ఞప్తి చేశారు.
తద్వారా దేశంలో, రాష్ట్రంలో చోటు చేసుకుంటున్న రాజకీయ పరిణామాలను ఎప్పటికప్పుడు ఎత్తి చూపాలని సూచించారు.
తెలంగాణ ప్రజా నాట్య మండలి ఆధ్వర్యంలో మూడు రోజులపాటు జరిగే రాష్ట్రస్థాయి రాజకీయ శిక్షణా తరగతులు గురువారం హైదరాబాద్‌లోని మఖ్దూం భవన్‌లో ప్రారంభమయ్యాయి.
కార్యక్రమంలో ముఖ్యఅతిథిగా పాల్గొన్న రవి మా ట్లాడుతూ దళితులకు భూ పంపిణీ, విద్యా, వైద్యం, వ్యాపారం, డ్రగ్స్‌ రహిత సమాజం తదితరాంశాలపై కొత్త తరహాలో కళారూపాలను రూపొందించాలని కోరారు.
కష్టాల్లో ఉన్న సమాజాన్ని అక్కున చేర్చుకునే విధంగా కవులు పాటలు రాయాలని విజ్ఞప్తి చేశారు.
సీపీఐ రాష్ట్ర కార్యదర్శి చాడ వెంకటరెడ్డి మాట్లాడుతూ కళాకారులు ముందుగా ప్రజా సమస్యలపై అధ్యయనం చేయాలని కోరారు.
తద్వారా వారు తమ కళారూపాలకు మరింత పరిపుష్టిని చేకూర్చొచ్చని చెప్పారు.
టీఆర్‌ఎస్‌ అధికారంలోకి వచ్చి మూడేండ్లయినా ఇప్పటికీ సాంస్కృతిక విధానాన్ని రూపొందించలేదని విమర్శించారు.
