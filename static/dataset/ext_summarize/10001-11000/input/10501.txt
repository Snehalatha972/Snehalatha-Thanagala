చెరువుల శిఖం భూములు, కాలువలను కబ్జా చేసే వారిపై పీడీ యాక్ట్ ప్రయోగిస్తామ‌ని, మూడు సంవత్సరాలు బెయిల్ దొరకుండా జైలు శిక్ష విధిస్తామ‌ని తెలంగాణ నీటి పారుద‌ల శాఖ మంత్రి హ‌రీశ్‌రావు అన్నారు.
ఇందుకుగానూ చ‌ట్టాన్ని అమలులోకి తీసుకొచ్చామని అన్నారు.
నిజాంపేట్ గ్రామ పరిధిలోని భండారీ లే అవుట్ లో వ్యవసాయ మార్కెటింగ్ శాఖ ఆధ్వర్యంలో ఏర్పాటు చేసిన మన కూరగాయలు దుకాణ ప్రారంభ సంద‌ర్భంగా ఆయ‌న మాట్లాడారు.
అంతకుముందు రవాణా శాఖ మంత్రి పట్నం మహేందర్ రెడ్డితో క‌లిసి దుకాణాన్ని ఆయ‌న ప్రారంభించారు.
ఈ సందర్భంగా హరీశ్‌రావు మాట్లాడుతూ రైతుల నుంచి నేరుగా వినియోగదారులకు కూరగాయాలు చేర్చటం కోసం ఈ దుకాణాలను నగరంలో ఏర్పాటు చేస్తున్నామని, వీటి వల్ల మార్కెట్ లో కూరగాయలు ధరలు అదుపులో ఉండే అవకాశం ఉందని అన్నారు.
వీటి వ‌ల్ల అటు రైతులు, ఇటు ప్ర‌జ‌లు లాభ‌ప‌డ‌తార‌ని అన్నారు.
మేడ్చల్‌ జిల్లా కుతుల్భాపూర్ మండలం కొంపల్లి లోని ఫాం విడోస్‌లోనూ ఏర్పాటు చేసిన మన కూరగాయాలు దుకాణ సముదాయాన్ని మంత్రి ప్రారంభించారు.
