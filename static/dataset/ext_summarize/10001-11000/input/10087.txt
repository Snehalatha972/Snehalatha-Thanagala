దేశ వ్యవసాయ, పారిశ్రామిక వాణిజ్య ప్రయోజనాలకు హానికరమైన ఆర్‌సీఈపీ స్వేచ్ఛా వాణిజ్య ఒప్పందాలను వ్యతిరేకించి, హైదరాబాద్‌లో జరిగే సమావేశాలను బహిష్కరించాలని కేంద్రప్రభుత్వాన్ని పలు ప్రజాసంఘాలు డిమాండ్‌ చేశాయి.
ఈ సమావేశాలను నిరసిస్తూ శనివారం హైదరాబాద్‌లో ఏఐకేఎంఎస్‌, ఐఎఫ్‌టీయూ, పీఓడబ్ల్యు, పీవైఎల్‌, పీడీఎస్‌ యూ ఆధ్వర్యంలో నిరసన ప్రదర్శన నిర్వహించారు.
ఈ సందర్భంగా ఆర్టీసీ క్రాస్‌రోడ్‌లో ప్రభుత్వ దిష్టిబొమ్మను దహనం చేశారు.
సీపీఐ ( ఎంఎల్‌ ) న్యూడెమోక్రసీ రాష్ట్ర కార్యదర్శివర్గ సభ్యులు కే.గోవర్థన్‌ మాట్లాడుతూ ఇప్పటికే డబ్ల్యుటీఓ ఒప్పందాలు దేశానికి ఉరిపేనితే, ప్రస్తుతం హైదరా బాద్‌లో జరిగే ఆర్‌సీఈపీ, ఎఫ్‌టీఏ సమావేశాలు ఆ దుష్ఫలితాలను మరింత వేగిరం చేస్తాయని చెప్పారు.
ఇప్పటికైనా కేంద్ర, రాష్ట్ర ప్రభుత్వాలు ఈనెల 24 నుంచి హైదరాబాద్‌లో జరిగే సమావేశాలను వ్యతిరేకించాలని కోరారు.
డబ్ల్యుటీఓ ఒప్పందాల నుంచి భారతదేశం బయటకు రావాలని డిమాండ్‌ చేశారు.
ఈ కార్యక్రమంలో ఏఐకేఎంఎస్‌ రాష్ట్ర అధ్యక్షులు కొండపల్లి అచ్చుతరామారావు, ఇఫ్టూ రాష్ట్ర అధ్యక్ష, కార్యదర్శులు కృష్ణ, ఎం.శ్రీనివాస్‌, అనురాధ, పీవైఎల్‌ రాష్ట్ర కోశాధికారి మోతీలాల్‌, పీడీఎస్‌యూ రాష్ట్ర అధ్యక్షులు ఏడీరాము, ఆయా సంఘాల నాయకులు మామిడాల బిక్షపతి, పరుశురాం, రియాజ్‌, గణేశ్‌, తదితరులు పాల్గొన్నారు.
