రాష్ట్రంలో చేపట్టిన ఎస్సై నియామకాల ప్రక్రియను తక్షణం పూర్తి చేయాలని తెలుగుదేశం డిమాండ్ చేసింది.
ఫలితాల ప్రకటనలో ఆలస్యానికి కారణాలను ప్రకటించాలని ఆ పార్టీ కార్యనిర్వాహక అధ్యక్షుడు రేవంత్ రెడ్డి డిమాండ్ చేశారు.
ఈ మేరకు ఆయన ముఖ్యమంత్రి కేసీఆర్‌కు లేఖ రాశారు.
ఉద్యోగ నియామకాలకు సంబంధించిన పోటీ పరీక్షల నిర్వహణ వివాదాస్పదంగా మారడం నిరుద్యోగుల్లో ఆందోళన కలిగిస్తోందని లేఖలో పేర్కొన్నారు.
ఎస్సై అభ్యర్థులకు హామీ ఇచ్చిన విధంగా లాంగ్వేజ్ మార్కులపై జీవోను తక్షణం జారీ చేయాలని కోరారు.
ఫలితాల ప్రకటనలో జాప్యానికి కారణమైన అధికారులపై చర్యలు తీసుకోవాలని, తక్షణం ఫలితాలు ప్రకటించేలా ఉన్నతాధికారులను ఆదేశించాలని పేర్కొన్నారు.
15 రోజుల్లోపు నియామక ప్రక్రియ పూర్తి చేసి ఎంపికైన ఎస్సైల‌ను శిక్షణకు పంపాలని రేవంత్ డిమాండ్ చేశారు.
సర్కారు వెంటనే స్పందించకపోతే ఎస్సై అభ్యర్థుల‌తో కలసి ఆందోళనకు దిగక తప్పదని లేఖలో పేర్కొన్నారు.
