ప్రేమించి పెండ్లి చేసుకున్న తన కుమారుడు అంబోజీ నరేష్‌ కనిపించడం లేదని అతని ఆచూకిని కోరుతు తండ్రి అంబోజీ వెంకటయ్య సోమవారం హైకోర్టులో హేబియస్‌ కార్పస్‌ పిటీషన్‌ను దాఖలు చేశారు.
తన కుమారుడు నరేష్‌ , భువనగిరి వాసి తుమ్మల స్వాతి ప్రేమించి మార్చి 25న ముంబాయిలో పెండ్లీ చేసుకున్నారని తెలిపారు.
మే 2వ తేదీన తిరిగి వీరిద్దరు భువనగిరికి వచ్చారని ఆనాటి నుంచి తన కుమారుడు నరేష్‌ అదృశ్యం అయ్యాడని ఆయన వివరించారు.
తుమ్మల స్వాతి తండ్రి తుమ్మల శ్రీనివాస్‌రెడ్డి వ్యాపారి అని నరేష్‌ అదృశ్యం వెనుక ఆయన హస్తం ఉందని ఆయన ఆరోపించారు.
అంబోజీ వెంకటయ్య తరపున కోర్టులో ఈ పిటీషన్‌ను ప్రముఖ న్యాయవాది అర్జున్‌కుమార్‌ దాఖలు చేశారు.
ఈ పిటీషన్‌ను స్వీకరించిన జస్టిస్‌ నవీన్‌కుమార్‌, జస్టిస్‌ అగర్వాల్‌లతో కూడిన ధర్మాసనం తుమ్మల స్వాతిని ఈనెల 18న కోర్టులో హాజరుపరచాలని తెలంగాణ రాష్ట్ర ప్రభుత్వాన్ని ఆదేశించింది.
అంతేగాక కనిపించకుండా పోయిన అంబోజీ నరేష్‌ ఆచూకికి సంబంధించి పూర్తి వివరాలతో అఫిడవిట్‌ను దాఖలు చేయాలని కూడా ఆదేశించింది.
