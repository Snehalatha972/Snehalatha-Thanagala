శ్రీశ్రీ సాహితీ వారసుడు ఏటుకూరి ప్రసాద్‌ అని తెలంగాణ సాహిత్య అకాడమి అధ్యక్షుడు డా.నరదిని సిధారెడ్డి కొనియాడారు.
శ్రీత్యాగరాయ గానసభలో శుక్రవారం కిన్నెర ఆర్ట్స్‌ థియేటర్స్‌ ఆధ్వర్యంలో మహాకవి శ్రీశ్రీ 34వ వర్థంతి సందర్భంగా ప్రముఖ అభ్యుదయ సాహితీవేత్త ఏటుకూరి ప్రసాద్‌కు కిన్నెర శ్రీశ్రీ స్మారక సాహితీ పురస్కార ప్రదానం జరిగింది.
ముఖ్య అతిధిగా నరదిని సిధారెడ్డి పాల్గొని పురస్కారాన్ని బహూకరించి మాట్లాడారు.
శ్రీశ్రీ సాహిత్యంలో ప్రత్యేకించి శబ్ద నిర్మాణం ప్రయోగ శీలత చందస్సులో చలనశీలత ఉన్నాయని ఇవే పాటకున్ని చైతన్యం చేశారన్నారు.
మాటకు, పాటకు శక్తినిచ్చి ప్రజలలో ఉద్యమ శీలతను బోధించాయని అన్నారు.
శ్రీశ్రీ భావజాలానికి అభ్యుదయ వాదానికి నిజమైన వారసుడు ఏటుకూరి ప్రసాద్‌ అని ప్రశంసించారు.
తెలుగు విశ్వవిద్యాలయం ఉపకులపతి ఆచార్య ఎస్వీ సత్యనారయణ మాట్లాడుతూ ఏటుకూరి ప్రసాద్‌ తన సాహిత్యం ద్వారా శ్రీశ్రీని జగద్విదితం చేశారని అభినందించారు.
నాటక రచయిత సిఎస్‌ రావు సాహితీవేత్తలు డా.వోలేటి పార్వతీశం, డా.ద్వానా శాస్త్రి పాల్గొన్న సభకు రఘురాం స్వాగతం పలికారు.
కార్యక్రమానికి తొలుత శ్రీశ్రీ రచించిన సినీ గీతాలను బాలకామేశ్వరావు, అర్చన వెంకటేశ్వరావు, మోహన్‌ తదితరులు మధురంగా గానం చేశారు.
