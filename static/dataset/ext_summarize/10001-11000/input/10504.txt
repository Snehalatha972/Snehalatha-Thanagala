నటుడు చలపతిరావుపై కేసు నమోదుచేసి కఠిన చర్యలు తీసుకోవాలని కోరుతూ పలు మహిళా సంఘాల ప్రతినిధులు శనివారం నగర పోలీస్‌ కమిషనర్‌ మహేందర్‌రెడ్డిని కలిసి విజ్ఞప్తి చేశారు.
ఇటీవల ఓ ఆడియో ఫంక్షన్‌లో చలపతిరావు మహిళలపై చేసిన వ్యాఖ్యలు తీవ్ర దుమారం రేపిన విషయం విధితమే.
గతంలోనే దీనిపై పోలీసులకు ఫిర్యాదు చేశారు.
అయితే పోలీసులు అతడికి కేవలం స్టేషన్‌ బెయిల్‌ ఇచ్చి వదిలేయడం పట్ల అభ్యంతరం వ్యక్తం చేసిన మహిళా సంఘాల ప్రతినిధులు శనివారం సీపీని కలిసి మరోసారి చలపతిరావుపై ఫిర్యాదు చేశారు.
మహిళా జాతిని కించపరిచేలా వ్యాఖ్యలు చేసిన చలపతిరావుపై ఐపీసీ 294, 354, 504, 509, ఐటీ యాక్ట్‌ 2006, కేబుల్‌ నెట్‌వర్క్‌ యాక్ట్‌ ప్రకారం కేసులు నమోదు చేసి అతనిపై చార్జిషీట్‌ వేయాలని సీపీని కోరారు.
మహిళలను అవమానపరిచే విధంగా వివిధ టీవీ చానళ్లలో వస్తున్న కామెడీ షోలు, రియాలిటీ షోలపై విచారణకు ఓ కమిటీని వేయాలని వారు సీపీని కోరారు.
కమిషనర్‌ను కలిసినవారిలో పీవోడబ్ల్యూ ప్రతినిధులు సంధ్య, జి.అనసూయ, ఎస్‌.వరలక్ష్మి, సామాజిక కార్యకర్త దేవి, భూమిక సంస్థ ప్రతినిధి కె.సత్యవతి, ఐద్వా ప్రతినిధి ఆశాలత, మహిళా సమాఖ్య ప్రతినిధి ఛాయాదేవి తదితరులున్నారు.
