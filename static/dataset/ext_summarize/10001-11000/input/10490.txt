అన్యాక్రాంతమైన భూదాన్‌ భూములను పరిరక్షించాలని తెలంగాణ సర్వోదయ మండలి నాయకులు ప్రభుత్వాన్ని డిమాండ్‌ చేశారు.
ఇబ్రహీంపట్నం ఆర్డీఓ కార్యాలయం ఎదుట వారు మంగళవారం పెద్దఎత్తున ధర్నా నిర్వహించారు.
అనంతరర ఏఓ దేవుజకు వినతిపత్రం అందజేశారు.
ఈ సందర్భంగా వారు మాట్లాడుతూ భూదాన్‌ భూములను ఆక్రమించి అమ్ముకున్న రాజేందర్‌రెడ్డిని అరెస్టు చేసి సీబీఐ ద్వారా విచారణ జరిపించాలని డిమాండ్‌ చేశారు.
వందల ఎకరాల భూదాన్‌ భూములను అమ్ముకొని సొమ్ముచేసుకున్నా ప్రభుత్వం అతనిపై చట్టపర చర్యలు తీసుకోకపోవడం విడ్డూరంగా ఉందన్నారు.
తహసీల్దార్‌ కార్యాలయాల్లో భూదాన్‌ భూముల రికార్డులు మాయమవుతున్నాయని ఆవేదన వ్యక్తం చేశారు.
పేదలకు చెందాల్సిన వేల కోట్ల విలువైన భూదాన్‌, ప్రభుత్వ భూములు చేతులు మారుతున్నాయని వాపోయారు.
రంగారెడ్డి జిల్లా పరిధిలో హయత్‌ నగర్‌, కుంట్లూర్‌, బాటసింగారం, తారమతిపేట, మంకాల్‌, నాగారం, కందుకూర్‌, రాజేంద్రనగర్‌, శంషాబాద్‌లలో 14 వేల ఎకరాల భూదాన్‌ భూములు అన్యాక్రాంతమై అక్రమ లేఅవుట్లుగా మారిపోయాయని, ప్రభుత్వం వాటిని స్వాధీనం చేసుకోవాలని కోరారు.
