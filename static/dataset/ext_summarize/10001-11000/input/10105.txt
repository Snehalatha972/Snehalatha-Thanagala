రాష్ట్రంలో లక్షలాది ఉద్యోగాలను కల్పిస్తామంటూ చెప్పి గద్దెనెక్కిన కేసీఆర్‌ ఆచరణలో అందుకు విరుద్ధంగా వ్యవహరిస్తున్నారని సీపీఐ రాష్ట్ర కార్యదర్శి తమ్మినేని వీరభద్రం విమర్శించారు.
కోర్టులు కొట్టేసే విధంగా నోటిఫికేషన్లు తయారు చేసి తీరా న్యాయస్థానం వాటిని నిలిపేసిన తర్వాత 'కోర్టు కొట్టేసింది ' అంటూ సాకులు చెప్పటం ద్వారా టీఆర్‌ఎస్‌ సర్కారు చేతులు దులుపుకుంటున్నదని చెప్పారు.
నిరుద్యోగుల జీవితాలతో ఈ విధంగా ఆటలాడుకోవటం అత్యంత శోచనీయమని అన్నారు.
గ్రూప్‌-2తోపాటు గురుకుల విద్యాలయాల్లో ఉపాధ్యాయులు, అధ్యాపకుల పోస్టుల భర్తీకి సర్కారు విడుదల చేసిన నోటిఫికేషన్లను హైకోర్టు కొట్టేసిందని గుర్తుచేశారు.
ఈ నేపథ్యంలో ఇప్పటికైనా వాటిలోని లోపాలు, లొసుగులను సవరించి నిరుద్యోగులకు న్యాయం చేయాలని కోరారు.
లేదంటే రాష్ట్రంలోని నిరుద్యోగులు పెద్ద ఎత్తున ఆందోళనలు కొనసాగిస్తారని హెచ్చరించారు.
సీపీఐ రాష్ట్ర కార్యదర్శివర్గ సమావేశం సందర్భంగా శుక్రవారం హైదరాబాద్‌లోని ఎంబీ భవన్‌లో తనను కలిసిన విలేకరులతో తమ్మినేని మాట్లాడారు.
రాష్ట్రంలోని అసంఘటిత కార్మికులు, కాంట్రాక్టు, ఔట్‌సోర్సింగ్‌ ఉద్యోగులు తీవ్రమైన సమస్యలతో కొట్టుమిట్టాడుతున్నారని ఆయన ఆవేదన వ్యక్తం చేశారు.
