కేంద్ర ప్రభుత్వ ఆలోచనా విధానానికి అనుగుణంగా ఆర్థిక సంవత్సరాన్ని మార్చాలని తెలంగాణ రాష్ట్ర ప్రభుత్వం ప్రాథమికంగా నిర్ణయించింది.
ప్రస్తుతం ఉన్న మార్చి 31 స్థానంలో డిసెంబర్‌ 31కి ఆర్థిక సంవత్సరాన్ని పూర్తి చేయాలని భావిస్తోంది.
క్యాలెండర్‌ ఏడాది జనవరి ఒకటో తేదీ నుంచి నూతన ఆర్థిక సంవత్సరం ప్రారంభమయ్యే విధంగా బడ్జెట్‌ పద్ధతిని ప్రవేశపెట్టాలనే ఆలోచనతో ప్రభుత్వం ఉన్నట్లు ముఖ్యమంత్రి కేసీఆర్‌ తెలిపారు.
ఇందుకు సంబంధించి పలు శాఖల ఉన్నతాధికారులతో ముఖ్యమంత్రి చర్చలు జరుపుతున్నారు.
మధ్యప్రదేశ్‌ ప్రభుత్వం ఈ పద్ధతికి ఇప్పటికే శ్రీకారం చుట్టినందువల్ల ఆర్థికమంత్రి ఈటల రాజేందర్‌, ఆర్థిక శాఖ ముఖ్య కార్యదర్శి రామకృష్ణారావు ఇతర అధికారుల బృందాన్ని మధ్యప్రదేశ్‌ వెళ్లి అధ్యయనం చేసి రావాలని సీఎం ఆదేశించారు.
కేంద్ర ప్రభుత్వం కూడా ఇదే ఆలోచన కలిగి ఉండటంతో భవిష్యత్తులో ఆర్థిక సంవత్సరం డిసెంబర్‌ 31తో ముగిసి జనవరి ఒకటో తేదీ నుంచి ప్రారంభం కానుంది.
