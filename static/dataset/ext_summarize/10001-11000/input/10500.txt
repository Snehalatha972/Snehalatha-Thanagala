ఉమ్మడి హైకోర్టు వెంటనే విభజించి రెండు తెలుగు రాష్ట్రాలకు వేర్వేరు హైకోర్టులను ఏర్పాటు చేయాలని కేంద్ర న్యాయ శాఖ సహాయ మంత్రి పీపీ చౌద‌రికి తెలంగాణ మంత్రి విజ్ఞ‌ప్తి చేశారు.
బేగంపేటలోని హరిత ప్లాజాలో కేంద్ర మంత్రి చౌదరిని కలిసిన ఇంద్రకరణ్‌రెడ్డి హైకోర్టు విభజన కోసం కేంద్ర ప్రభుత్వం చొరవ తీసుకోవాలని కోరారు.
హైకోర్టు విభజన కోరుతూ అసెంబ్లీ ఏకగ్రీవంగా ఆమోదించిన తీర్మానాన్ని కేంద్ర ప్రభుత్వానికి పంపినట్టు ఆయన కేంద్ర మంత్రికి తెలిపారు.
విభజన చట్టంలోని సెక్షన్‌ 31 ప్రకారం రాజ్యాంగంలోని ఆర్టికల్‌ 214 ఆధారంగా కొత్తగా ఏర్పడిన తెలంగాణ, ఆంధ్రప్రదేశ్‌కు వేర్వేరుగా హైకోర్టులను ఏర్పాటు చేయాల్సిన అవసరం ఉందన్నారు.
ప్రస్తుతం కొనసాగుతున్న హైకోర్టును తక్షణం విభజించాలని, అందుకు అవసరమైన భవనాలు కేటాయించడానికి రాష్ట్ర ప్రభుత్వం సిద్ధంగా ఉందన్నారు.
హైకోర్టు విభజన ఆలస్యం కావడానికి ఆంధ్రప్రదేశ్‌ కారణమని చెప్పారు.
అక్కడ సచివాలయం, ఇతర కార్యాలయాలను ఏర్పాటు చేసిన తరహాలోనే హైకోర్టునూ ఏర్పాటు చేసుకోవాల్సిన అవసరం ఉందని ఇంద్రకరణ్‌రెడ్డి చెప్పారు.
