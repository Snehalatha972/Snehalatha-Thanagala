ఉత్తమ సాహిత్యం సమాజానికి దిక్సూచి అని తెలంగాణ రాష్ట్ర పబ్లిక్‌ సర్వీస్‌ కమిషన్‌ చైర్మన్‌ ఆచార్య ఘంటా చక్రపాణి పేర్కొన్నారు.
శ్రీ త్యాగరాయ గానసభలోని కళాసుబ్బారావు కళావేదికపై తేజాఆర్ట్స్‌ క్రియేషన్స్‌ ఆధ్వర్యంలో శుక్రవారం శాతవాహన విశ్వవిద్యాలయం పూర్వ ఉపకులపతి ప్రముఖ కవి ఆచార్య కడారు వీరారెడ్డి రచించిన మేఘాల తీరాన కవితా సంపుటి, విశ్వనయన దీర్ఘ కవితా సంపుటి ఆవిష్కరణసభ జరిగాయి.
ముఖ్య అతిథిగా ఆచార్య చక్రపాణి హాజరై సంపుటిలను ఆవిష్కరించి మాట్లాడారు.
తెలుగు సాహిత్యంలో కవిత్వానికి ప్రతేక స్థానం ఉందన్నారు.
దీర్ఘకవితలు నేటి తరం వారు మరచిపోతున్నారని, మినీ కవితలు, నానీల కాలంలో దీర్ఘకవితలు రాసిన వీరారెడ్డి అభినందనీ యులన్నారు.
అధ్యక్షత వహించిన సాహితీవేత్త దాస్యం సేనాధిపతి మాట్లాడుతూ జీవిత చక్రాన్ని విశ్వనయన కవితా సంపుటిలో కవి అందంగా ఆవిష్కరించారని వివరించారు.
నేటి నిజం దినపత్రిక సంపాదకులు బైస దేవదాసు మాట్లాడుతూ వీరారెడ్డి తొలినాళ్ళలో నేటినిజం పత్రికలో కవితలను రాయడం ప్రారంభించాని తెలిపారు.
గానసభ అధ్యక్షులు దీక్షితులు, సాహితీవేత్త డా.గండ్ర లక్ష్మణరావు పాల్గొన సభకు డా.రంగాయ్య స్వాగతం పలికారు.
