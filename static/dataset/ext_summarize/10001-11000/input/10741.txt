తెలంగాణ ప్రాంత ప్రాభవాన్ని, వైశిష్టాన్ని, చరిత్రను ఆవిష్కరిస్తూ ప్రదర్శిత మైన 'నా తెలంగాణ కోటి రతనాల వీణ' నృత్య రూపకం రవింద్రభారతిలో తెలంగాణ భాషా సాంస్కృతిక శాఖ త్రైలోక్య ఆర్ట్స్‌ అసోసియేషన్‌ ఆధ్వర్యంలో గురువారం ప్రదర్శితమైంది.
ప్రముఖ కవి నందిని సిధారెడ్డి రచించిన ఈ నృత్య రూపకాన్ని ప్రముఖ నాట్యాచారిణి ఇందిరా పరాశరం నృత్య దర్శకత్వంలో ఆమె శిష్యురాండ్రుల తోపాటు ప్రదర్శించారు.
2000 సంవత్సరాల నాటి తెలంగాణ చరిత్రలో శాతవాహనులు, కాకతీయుల కాలం నాటి పరిస్థితులను వివరిస్తూ తదుపరి నైజాం పాలకుల పాలనను తెలుపుతూ తెలంగాణ సంస్కృతి జానపద కళలను మిళితం చేస్తూ కళాకారిణిలు మనోహరంగా తమ నర్తనంతో కవి హృదయాన్ని ఆవిష్కరించారు.
అనంతరం పరిణామాలలో ఆంధ్రప్రదేశ్‌ రాష్ట్ర ఆవిర్భావం, సమైఖ్య రాష్ట్రంలో జరిగిన వివక్షత కారణంగా ప్రత్యేక రాష్ట్ర ఉద్యమం చివరిగా కేసీఆర్‌ నాయకత్వంలో రాష్ట్ర సాధన జరిగిందనే అంశంతో నృత్య రూపకం ముగించారు.
గంటన్నర నిడివి గల ఈ నృత్య రూపకంలో కళాప్రక్రియలకు ప్రాధాన్యత ఇస్తూనే కొన్ని ప్రదానమైన సంఘటలను ప్రాధాన్యత ఇవ్వకపోవడం గమనించాల్సిన అంశం.
రాజకార్లు, నైజాంలు, దొరల ఏలుబడిలో తెలంగాణలో జరిగిన రైతాంగ సాయుధ పోరాటం, 1969 తొలి ఉద్యమం ప్రధాన ఘట్టాలను సమైఖ్య రాష్ట్ర ఆవిర్భావ నేపథ్యం వంటి అంశాల ప్రాధాన్యత రూపకంలో అంతగా కానరాలేదు.
సాహిత్యం సరళమైన శైలి కాగా సామాన్యుడి సైతం గ్రహించే పాటలకు స్వరాలు డిఎన్‌వి శాస్త్రి తన సంగీత నిర్ధేశనంలో స్వర పరిచారు.
