వస్తు సేవల పన్ను ( జీఎస్టీ ) పేరిట చిన్న పిల్లలు తినే బిస్కెట్లపై 18 శాతం పన్ను విధించిన మోడీ సర్కార్‌ బడా బాబులు దోచుకుని, దాచుకునే గోల్డ్‌ బిస్కట్లపై విధించే పన్నును మాత్రం 3 శాతానికే కుదించిందని
శాసనమండలి మాజీ సభ్యులు ప్రొఫెసర్‌ కె.నాగేశ్వర్‌ ఎద్దేవా చేశారు.
ఈ ఒక్క ఉదాహరతోనే జీఎస్టీలోని మర్మమేంటో తెలుసుకోవచ్చని ఆయన వ్యాఖ్యానించారు.
పీపుల్స్‌ ఫర్‌ ఇండియా ఫోరం ఆధ్వర్యాన శుక్రవారం హైదరాబాద్‌లోని సుందరయ్య విజ్ఞాన కేంద్రంలో 'జీఎస్టీ ప్రభావాలు' అనే అంశంపై సెమినార్‌ను నిర్వహించారు.
ఆలిండియా ఇన్స్యూరెన్స్‌ ఎంప్లాయిస్‌ అసోసియేషన్‌ ( ఏఐఐఈఏ ) ఉపాధ్యక్షులు కె.వేణుగోపాల్‌ అధ్యక్షతన జరిగిన ఈ కార్యక్రమంలో నాగేశ్వర్‌ ముఖ్య అతిథిగా ప్రసంగించారు.
డిజిటల్‌ ఇండియా అంటూ ఊదర గొడుతున్న మోడీ ప్రభుత్వం విద్యార్థులు, యువత అత్యధికంగా వాడే లాప్‌ట్యాప్‌లు, కంప్యూటర్లపై పన్నులను పెంచిందని తెలిపారు.
అలాంటప్పుడు డిజిటల్‌ ఇండియా సాధ్యమా ? అని ప్రశ్నించారు.
ఒకపక్క స్కిల్‌ ఇండియా అనే పదాలను వల్లెవేస్తూ మరోపక్క బడి పిల్లలు వాడే పెన్నులు, పెన్సిళ్లు, ఎక్సర్‌సైజు నోట్‌ పుస్తకాలపై పన్నులు బాదారని విమర్శించారు.
