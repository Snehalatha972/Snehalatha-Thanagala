ప్రపంచంలోనే మనుషుల అక్రమ రవాణా అతిపెద్ద నేరమని డీజీపీ అనురాగ్‌శర్మ అన్నారు.
అభివృద్ధి చెందుతున్న దేశాల్లోనే మనుషుల అక్రమ రవాణా సాగుతోందన్నారు.
ప్రపంచ మనుషుల అక్రమ నిరోధక దినం సందర్భంగా అమీర్‌పేటలోని సెస్‌లో సీఐడీ విభాగం, స్వచ్ఛంద సంస్థల ఆధ్వర్యంలో పోలీసు అధికారులకు అవగాహన కార్యక్రమం నిర్వహించారు.
ఐజీ సౌమ్యా మిశ్రా, రాచకొండ పోలీస్‌ కమిషనర్‌ మహేశ్‌ భగవత్‌ ఈ కార్యక్రమంలో పాల్గొని అధికారులకు అవగాహన కల్పించారు.
ఈ సందర్భంగా డీజీపీ మాట్లాడుతూ తెలంగాణలో 2014 తర్వాత మనుషుల అక్రమ రవాణా వ్యవహారంలో 953 కేసులు నమోదు కాగా 1397 మంది బాధితులను రక్షించినట్లు తెలిపారు.
ఈ నేరం మూలల్లోకి వెళ్లి పరిష్కారం వెతకాలని దీనికోసం పోలీసులతో పాటు స్వచ్ఛంద సంస్థలు, మహిళా శిశు సంక్షేమ శాఖ సంయుక్తంగా పనిచేయాలని సూచించారు.
తెలంగాణ రాష్ట్రంలో మనుషుల అక్రమ రవాణాను అరికట్టేందుకు పోలీసు శాఖ కృషి చేస్తోందన్నారు.
బాల కార్మిక వ్యవస్థను కూడా నిర్మూలించాల్సిన అవసరం ఉందన్నారు.
