బ్రాండిక్స్‌ కార్మికులు సంఘం పెట్టి సమిష్టిగా పోరాటం చేయాలని, అందుకు తాము పూర్తిగా మద్దతు ఇచ్చి ప్రభుత్వంతో పోరాడతామని వామపక్ష నాయకులు తెలిపారు.
బ్రాండిక్స్‌ కార్మికులకు మద్దతుగా బుధవారం అచ్యుతాపురం మండలం తిమ్మరాజుపేట, హరిపాలెం, పూడిమడక గ్రామాల్లో సిపిఎం రాష్ట్ర కార్యదర్శివర్గ సభ్యులు ఎం.కృష్ణమూర్తి, సిపిఐ రాష్ట్ర సహాయ కార్యదర్శి జెవి సత్యనారాయణ మూర్తి, ఫార్వడ్‌ బ్లాక్‌ రాష్ట్ర ప్రధాన కార్యదర్శి పివి సుందర రామరాజు, సిపిఐ ఎంఎల్‌ న్యూ డెమోక్రసీ నాయకులు కొండయ్య, సిపిఐఎంఎల్‌ నాయకులు గణేష్‌పాండా తదితరుల నేతృత్వంలో నాయకులు పర్యటించారు.
బ్రాండిక్స్‌ కార్మికులతో మాట్లాడి వారి సమస్యలను తెలుసుకున్నారు.
బ్రాండిక్స్‌ లోపల వీడియోలు తీస్తున్నారని, తినే దగ్గర నిఘా పెడుతున్నారని, నలుగురు మహిళా కార్మికులు కలిస్తే మెయిన్‌ ఆఫీసుకు తీసుకెళ్లిపోతున్నారని ఈ సందర్భంగా మహిళలు చెప్పారు.
కార్మికులు స్వేచ్ఛగా పనిచేసే పరిస్థితి లోపల లేదని తెలిపారు. 
పేర్లు చెప్పడానికి, ఫొటోలు తీయడానికి ఒప్పుకోలేదు. ఈ సందర్భంగా వామపక్ష నాయకులు మాట్లాడుతూ సంఘం ఉంటే రక్షణ ఉంటుందని తెలిపారు.
నాడు వైఎస్‌ రాజశేఖరరెడ్డి, నేడు చంద్రబాబు, ప్రధాన మంత్రి మోడీ తదితరులు కార్మిక సంఘాలను పెట్టనీయడం లేదని తెలిపారు.
చంద్రబాబు చెప్పినట్లు అధికారులు పని చేస్తారన్నారు.
కార్మికులు అందరూ కలిసి పోరాటాలు చేయాలని, తాము అండగా ఉంటామని పేర్కొన్నారు.
