బుధవారం గాంధీనగర్‌లోని ప్రెస్‌క్లబ్‌లో జరిగిన సంఘం సర్వసభ్య సమావేశంలో సీమాంద్ర ఎస్సీ, ఎస్టీ, బీసీ సంక్షేమ శాఖల కాంట్రాక్టు ఔట్‌సోర్సింగ్‌ ఉద్యోగుల సంక్షేమ సంఘం రాష్ట్ర అధ్యక్షుడు జె.పెద్దన్న మాట్లాడుతూ, 2014లో రాష్ట్ర ప్రభుత్వం ఒప్పంద పొరుగు సేవల ఉద్యోగుల క్రమబద్దీకరణ మరియు వేతనాల పెంపు వంటి సమస్యల పరిష్కారం కోసం నియమించిన మంత్రి వర్గ ఉపసంఘం ఆ ఉద్యోగుల గూర్చి పట్టించుకోలేదని వాపోయారు. 
రాష్ట్ర వ్యాప్తంగా 34 వేల మందికి పైగా కాంట్రాక్టు, ఔట్‌సోర్సింగ్‌ ఉద్యోగులున్నారని, తొమ్మిది నెలలుగా సంక్షేమ హాస్టళ్లలో పని చేస్తున్న వారికి జీతాలు ఇవ్వట్లేదని వెంటనే వారి సమస్యలను పరిష్కరించాలని అన్నారు. 
అదేవిధంగా సంఘం రాష్ట్ర ప్రధాన కార్యదర్శి జె.జేమ్స్‌ మాట్లాడుతూ, హాస్టల్‌ విద్యార్థులకు ఉన్నత విద్యా సౌకర్యాలు కల్పిస్తామంటూ రాష్ట్ర వ్యాప్తంగా హాస్టళ్లు ఎత్తివేస్తుండటంతో ఇప్పుడు పని చేస్తున్న ఔట్‌సోర్సింగ్‌ సిబ్బంది నిరుద్యోగులుగా మారుతున్నారని, వారికి ఇపిఎఫ్ మరియు ఇఎస్‌ఐ సౌకర్యం కల్పించి జీతాలు ఆన్‌లైన్‌లో చెల్లించాలని డిమాండ్‌ చేశారు.
