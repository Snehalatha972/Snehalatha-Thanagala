ప్రత్యేక హోదాపై ప్రధాన మంత్రి నుంచి స్పష్టత కోరతామని రాష్ట్ర వ్యవసాయ శాఖమంత్రి పుల్లారావు అన్నారు.
దీనిపై కొందరు కేంద్ర మంత్రులు చెప్పినా ప్రధాని స్పష్టంగా వివరణివ్వాల్సి ఉందని, అందుకు సిఎం ప్రయత్నిస్తున్నారని చెప్పారు.
ఈ మేరకు గుంటూరులోని అర్‌ అండ్‌ బి అతిథి గృహంలో శుక్రవారం విలేకర్లతో ఆయన మాట్లాడారు.
రాష్ట్రానికి ప్రత్యేక హోదా ఇస్తామని బిజెపి గతంలో స్పష్టమైన హామీ ఇచ్చిందని, ఎన్నికల్లోనూ ప్రచారం చేసిందని, ఇప్పుడు మాట మార్చటం సరికాదని అన్నారు.
దీనిపై ప్రధాని నుంచి స్పష్టత వచ్చిన తర్వాతే కేంద్ర ప్రభుత్వంలో తాము కొనసాగాలా ? వద్దా ? అనే విషయంపై నిర్ణయం తీసుకుంటామని విలేకరులు అడి గిన ఒక ప్రశ్నకు సమాధానంగా చెప్పారు.
వైసిపి, కాంగ్రెస్‌లు హోదా అంశంపై రాజకీయం చేస్తున్నాయన్నారు.
అడ్డగోలుగా విభజన చేసిన కాంగ్రెస్‌ విభజన చట్టంలో హోదా అంశం పేర్కొనలేదని, ఇప్పుడు కోటి సంతకాల సేకరణ పేరుతో నాటకాలాడుతోందని విమర్శించారు.
జగన్‌ రాష్ట్రంలో విమర్శలు చేయటం తప్ప కేంద్ర వైఖరి గురించి మాట్లాడట్లేదని, ఢిల్లీలో హోదా కోసం ప్రయత్నించలేదని పేర్కొన్నారు.
