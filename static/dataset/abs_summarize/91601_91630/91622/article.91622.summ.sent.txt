బిసి సంక్షేమ సంఘం రాష్ట్ర ప్రధాన కార్యదర్శి పోతిన మహేష్‌ ఆధ్వర్యంలో నగరంలోని ఐవి ప్యాలెస్‌లో జరిగిన శంఖారావం సభకు ఆ సంఘం జాతీయ అధ్యక్షుడు ఆర్‌.కృష్ణయ్య ముఖ్య అతిథిగా హాజరయ్యారు.
ఈ సందర్భంగా ఆయన మాట్లాడుతూ, బిసిలపై కనిపించని వివక్ష ఉన్నందువల్ల ప్రజలు ఓటు అనే అస్త్రాన్ని పార్టీలను కాకుండా కులాలను చూసి వినియోగించి సరైన నాయకుల్ని ఎన్నుకోవాలన్నారు.
ఆంధ్రప్రదేశ్‌లో 138 బిసి కులాలు ఉండగా ప్రతి జిల్లాలో 25 నుంచి 30 కులాలకు చెందిన వారు ఉంటారని, అందువల్ల బిసిలకు 50 శాతం రాజకీయ రిజర్వేషన్లు కల్పించాలని డిమాండ్‌ చేశారు.
ఈ శంఖారావం బిసిల అభివృద్ధికి ఎలాంటి చర్యలు తీసుకోవాలనే అంశాలపై సమీక్ష మాత్రమేనని ఇంకే ఉద్దేశం లేదని, వెనుకబడిన కులాల అభివృద్ధి కోసం త్వరలోనే ప్రత్యేక రాజకీయ పార్టీని ఏర్పాటు చేస్తామని తెలిపారు.
