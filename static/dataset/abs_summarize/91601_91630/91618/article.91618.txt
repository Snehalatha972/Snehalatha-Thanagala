తమ సమస్యలు పరిష్కరించాలని సచివాలయ ఉద్యోగుల సంఘం అధ్యక్షులు మురళీకృష్ణ డిమాండ్‌ చేశారు.
కొత్త రాజధాని అమరావతికి తరలించాలని నిర్ణయం తీసుకున్న ప్రభుత్వం ఉద్యోగుల సమస్యలను పరిష్కరించడంలో నిర్లక్ష్యం వహిస్తోందని అసంతృప్తి వ్యక్తం చేశారు.
ఉద్యోగుల తరలింపు, సమస్యలు వాటి పరిష్కారాల మీద ప్రభుత్వ ప్రధాన కార్యదర్శి ఎస్పీ టక్కర్‌తో గురువారం సచివాలయంలో ఆయన సమావేశమయ్యారు.
అనంతరం ఉద్యోగ నేతలతో కలిసి మీడియతో మాట్లాడారు.
అమరావతికి వెళ్లడానికి ఎవరికీ అభ్యంతరం లేదని, అయితే స్థానికత, పిల్లలకు విద్యాలయాల్లో ప్రవేశాలపైన ప్రభుత్వం స్పష్టత ఇవ్వాల్సిన అవసరం ఉందన్నారు.
రాజధాని ప్రాంత కృష్ణా, గుంటూరు జిల్లాల్లో వచ్చే విద్యా సంవత్సరానికి ఇప్పటికే అనేక పాఠశాలల్లో ప్రవేశాల ప్రక్రియ పూర్తయిందని ఆయా పాఠశాలలు, కాలేజీల యాజమాన్యాలు చెపుతున్నాయని, అమరావతికి తరలివెళ్తే పిల్లల భవిష్యత్తు ఏమిటని ప్రశ్నించారు.
ఈ అంశంపై సిఎస్‌ స్పందించారని, కృష్ణా, గుంటూరు జిల్లాల డిఇఒ కార్యాలయాల్లో సచివాలయ ఉద్యోగుల పిల్లల ప్రవేశాల కోసం ఒక ప్రత్యేక సెల్‌ను ఏర్పాటు చేస్తామని హామీ ఇచ్చినట్టు తెలిపారు.
స్థానికత అంశం మీద కేంద్రం నుంచి పదిరోజుల్లో ఆదేశాలు రానున్నట్టు సిఎస్‌ తెలిపారని వెల్లడించారు.
రెండు వారాల లోపల సమస్యల పరిష్కారాల మీద ఉద్యోగుల్లో భరోసా కల్పించాలని కోరారు. లేకుంటే సమస్యల పరిష్కారం కోసం తదుపరి ప్రణాళికను ప్రకటిస్తామన్నారు.
