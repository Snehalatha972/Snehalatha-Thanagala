వాయు కాలుష్యాన్ని నియంత్రించడంలో విఫలం చెందినందుకు ఢిల్లీ ప్రభుత్వానికి నేషనల్‌ గ్రీన్‌ ట్రిబ్యునల్‌ (ఎన్‌జిటి) సోమవారం రూ. 25 కోట్ల జరిమానా విధించింది. ఈ మొత్తాన్ని కేంద్ర కాలుష్య నియంత్రణ బోర్డు (సిపిసిబి)కి చెల్లించాలని ఆదేశించింది. ఒకవేళ ఈ మొత్తాన్ని చెల్లించడంలో ఢిల్లీ ప్రభుత్వం విఫలం చెందితే, నెలకు రూ. 10 కోట్లు చెల్లించాలని ఎన్‌జిటి చైర్‌పర్సన్‌ జస్టిస్‌ ఆదర్శ్‌కుమార్‌ గోయల్‌ అధ్యక్షత వహించిన బెంచ్‌ తీర్పు ఇచ్చింది. 'విధ్వంసానికి గురైన పర్యావరణాన్ని పునరుద్ధరించడం కోసం సిపిసిబికి ఢిల్లీ ప్రభుత్వం తక్షణమే రూ. 25 కోట్లు చెల్లించాలి. ఈ తీర్పును అమలు చేయకపోతే నెలకు కనీసం రూ. 10 కోట్లను సిపిసిబికి చెల్లించాలి' అని బెంచ్‌ తెలిపింది. అలాగే ఈ వైఫల్యానికి కారణమైన అధికారుల పేర్ల జాబితాను అందచేయాలని ఢిల్లీ ప్రధాన కార్యదర్శిని కూడా ఆదేశించింది. ఢిల్లీ పౌరులు సతీష్‌కుమార్‌, మహవీర్‌ సింగ్‌ వేసిన పిటిషన్‌ విచారణ సందర్భంగా ఎన్‌జిటి ఈ ఆదేశాలు ఇచ్చింది.
