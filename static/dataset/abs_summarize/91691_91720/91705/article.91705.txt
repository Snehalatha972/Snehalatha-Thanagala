శబరిమల ఆలయంలో ప్రార్ధనలు చేసుకునేందుకు వారంలో రెండు రోజులను మహిళలకు కేటాయించడానికి కేరళ ప్రభుత్వం సుముఖంగా వుందని న్యాయ శాఖ అధికారి ఒకరు శుక్రవారం హైకోర్టుకు తెలిపారు. మహిళల ఆలయ ప్రవేశానికి ప్రత్యేక ఏర్పాట్లు చేసేలా రాష్ట్ర ప్రభుత్వాన్ని ఆదేశించాలని కోరుతూ నలుగురు మహిళా భక్తులు వేసిన పిటిషన్‌పై విచారణ సందర్భంగా ఈ సూచన వెలువడింది. వారంలో మూడు రోజులను మహిళల కోసం ప్రత్యేకంగా కేటాయించాలని వారు కోరారు. దానిపై ప్రభుత్వం పై రీతిలో స్పందించింది. అన్ని వయస్సుల మహిళలను దర్శనానికి అనుమతించాలని సెప్టెంబరులో సుప్రీం కోర్టు తీర్పు ఇచ్చినప్పటికీ ఆలయంలోకి 10 నుండి 50ఏళ్ళలోపు మహిళల ప్రవేశాన్ని ఆందోళనకారులు అడ్డుకుంటున్నారు. శబరిమల దర్శనం కోసం అవసరమైన నిబంధనలను అనుసరించినా ఆందోళనకారుల వేధింపుల వల్ల తాము దర్శనాన్ని విరమించుకోవాల్సి వచ్చిందని వారు తమ పిటిషన్‌లో కోర్టుకు తెలియచేశారు. శబరిమల ఆలయానికి వెళ్ళాలనుకున్న మహిళల ప్రాణాలకు ముప్పు వుందని వారు పేర్కొన్నారు. కాగా ''వారి ప్రాధమిక హక్కుల మాదిరిగానే వారి భద్రత కూడా చాలా ముఖ్యమైనదని'' కోర్టు పేర్కొంది. 'మిమ్మల్ని ఎలాంటి సమస్యల్లో పడేయబోం' అని కోర్టు తెలిపింది. ఆలయంలో పూజలు చేయడానికి 50ఏళ్ళలోపు వారిని అనుమతించడానికి ఏ మార్గాలు అనుసరించబోతున్నారో తెలియచేస్తూ నివేదిక ఇవ్వాల్సిందిగా కోర్టు రాష్ట్ర ప్రభుత్వాన్ని కోరింది.