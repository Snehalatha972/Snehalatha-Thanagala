ఎన్నికల సమయంలోనే గ్రామాలకొస్తున్న ప్రజాప్రతినిధులు ఆ తర్వాత పట్టించుకోవడం లేదని రాజస్థాన్‌లో ప్రజలు తీవ్ర ఆగ్రహం వ్యక్తం చేస్తున్నారు. కనీస సౌకర్యాలకు కూడా తాము నోచుకోవడం లేదని, ఈ కారణంగానే డిసెంబర్‌ 7న జరిగే అసెంబ్లీ ఎన్నికల పోలింగ్‌ను బహిష్కరించాలని నిర్ణయించుకున్నట్టు వారు తెలిపారు. ఈ మేరకు కరౌలీ జిల్లా కలెక్టర్‌కు 50 గ్రామాల ప్రజలు మెమోరాండం అందజేశారు. ఈ గ్రామాల్లో దాదాపు 30 వేల మంది ఓటర్లున్నారని, వీరంతా ఓటింగ్‌కు దూరంగా ఉండి నిరసన తెలియజేస్తారని రాహిర్‌కు చెందిన రామానారాయణ్‌ మీనా చెప్పారు. దేశానికి స్వాతంత్య్రం సిద్ధించి 70 ఏండ్లయిందని, కానీ, విద్యుత్‌, రోడ్లు, మంచినీటి వసతి కల్పించడంలో ప్రజా ప్రతినిధులు పూర్తిగా విఫలమయ్యారని విమర్శించారు. రాజకీయ నాయకులు ఎన్నికల సమయంలోనే తమను పలుకరిస్తూ లబ్ది పొందుతున్నారని, గ్రామాల్లో ఎలాంటి అభివృద్ధి పనులూ చేపట్టడం లేదని ఆగ్రహం వ్యక్తం చేశారు. అందుకే ఈసారి ఎవ్వరికీ ఓటు వేయొద్దని నిశ్చయించుకున్నామని తెలిపారు. మరోవైపు బీజేపీ బయానా నియోజకవర్గ అభ్యర్థి రీతూ బనావత్‌కు సొంత పార్టీ కార్యకర్తల నుంచే ప్రతిఘటన ఎదురవుతున్నది. బయానా సీటును ఎస్సీకి రిజర్వ్‌ చేశారని, కానీ, అగ్ర కులానికి చెందిన వ్యక్తిని పెండ్లి చేసుకున్న రీతూను ఎలా బరిలోకి దించుతారని పార్టీ హైకమాండ్‌ను ప్రశ్నించారు. బీజేపీ కార్యకర్తలు, ఎస్సీ సంఘాల నాయకులు భరత్‌పూర్‌లో ఆందోళన చేపట్టి పార్టీ దిష్టిబొమ్మను దహనం చేశారు.
