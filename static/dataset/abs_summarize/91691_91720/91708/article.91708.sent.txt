గోద్రా ఘర్షణలు (2002) కేసులో అప్పటి గుజరాత్‌ ముఖ్యమంత్రి నరేంద్ర మోడితో పాటు, మరికొందరిని నిర్దోషులుగా విడిచి పెట్టడాన్ని సవాల్‌ చేస్తూ దాఖలైన పిటిషన్‌పై విచారణను సుప్రీం కోర్టు ఈ నెల 26కు వాయిదా వేసింది. 
అహ్మదాబాద్‌లోని గుల్బర్గ్‌ సొసైటీపై 2002 ఫిబ్రవరి 28న జరిగిన దాడిలో తన భర్తను కోల్పోయిన జాకియా జాఫ్రి స్పెషల్‌ లీవ్‌ పిటిషన్‌ (ఎస్‌ఎల్‌పి)ను దాఖలు చేశారు. 
జాఫ్రీ భర్త ఎసాన్‌ జాఫ్రీ కాంగ్రెస్‌ నేత. 
ఈ పిటిషన్‌ గత వారం సుప్రీం ధర్మాసనం ఎదుటకు వచ్చింది. న్యాయమూర్తులు ఎఎం ఖన్వీల్కర్‌, దీపక్‌ గుప్తాలతో కూడిన సుప్రీం ధర్మాసనం సోమవారం నాటికి విచారణను వాయిదా వేసింది. అనంతరం తిరిగి ఈనెల 26కు వాయిదా వేసింది. 
గోద్రా ఘర్షణలపై అక్టోబరు 5, 2017న గుజరాత్‌ హై కోర్టు తీర్పునిస్తూ కేసు దర్యాప్తు చేసిన సిట్‌ నివేదికను సమర్ధించింది. 
సిట్‌ తన ముగింపు నివేదికలో పలువురు రాజకీయ నాయకులకు, ప్రభుత్వ సీనియర్‌ అధికారులకు క్లీన్‌చిట్‌ ఇచ్చింది. 
విచారించదగిన సాక్ష్యం లేదని పేర్కొంటూ వారికి క్లీన్‌ చిట్‌ ఇవ్వడం వివాదాస్పదంగా మారింది. 
