జమ్మూ కాశ్మీర్‌లో రెండో దశ పంచాయతీ ఎన్నికలు మంగళవారం జరిగాయి. ఈ ఎన్నికల కోసం రాష్ట్ర వ్యాప్తంగా 2,179 పోలింగ్‌ స్టేషన్లను ఏర్పాటు చేశారు. రాష్ట్రవ్యాప్తంగా 9 దశలలో జరుగనున్న పంచాయతీ ఎన్నికలు శనివారం ప్రారంభమైన సంగతి తెలిసిందే. కాగా రాజ్యాంగంలోని ఆర్టికల్‌ 35ఎపై వివాదం సుప్రీంకోర్టు విచారణలో ఉన్నందున సిపిఎం, నేషనల్‌ కాన్ఫరెన్స్‌, పిడిపిలు ఎన్నికలకు దూరంగా ఉన్నాయి. కాశ్మీర్‌ డివిజన్‌లో 828, జమ్మూ డివిజన్‌లో 1,351 పోలింగ్‌ స్టేషన్లలో ఎన్నికలు జరిగాయి. రెండో దశ ఎన్నికల్లో రాష్ట్రంలోని మొత్తం 281 సర్పంచ్‌ స్ధానాలకు, 1,286 పంచాయతి స్థానాలకు 4,014 మంది అభ్యర్ధులు పోటీ పడుతున్నారు. రాష్ట్రంలో జరుగుతున్న రెండో విడత 90 సర్పంచ్‌ స్థానాలు, 1,069 వార్డుల్లో ఎన్నికలు ఏకగ్రీవమైనట్లు అధికారులు తెలిపారు. కాశ్మీర్‌లో 490, జమ్మూలో 111 పోలింగ్‌ స్టేషన్లను సమస్యాత్మక మైనవిగా గుర్తించారు. కాగా 3 లక్షల 29 వేల 818 మంది ఓటర్లు తమ ఓటు హక్కును వినియోగించుకున్నారు. ఎన్నికలు సాఫీగా సాగేందుకు అధికారులు భద్రతను కట్టుదిట్టం చేయడంతో సహా అన్నిఏర్పాట్లు చేశారు.
