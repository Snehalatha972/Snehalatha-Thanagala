ఇ.డి లంచాల కేసుకు సంబంధించి ఆరోపణలను ఎదుర్కొంటున్న మాజీ మంత్రి గాలి జనార్థనరెడ్డిని బెంగళూరు సిసిబి పోలీసులు ఆదివారం అరెస్ట్‌ చేశారు. నగరంలోని చామరాజపేట సెంట్రల్‌ క్రైం బ్రాంచ్‌ కార్యాలయానికి శనివారం సాయంత్రం పోలీసుల విచారణకు హాజరైన గాలిరెడ్డిని ఇవాళ అరెస్ట్‌ చేసి జడ్జి ముందు ప్రవేశపెట్టారు. స్థానిక కోరమంగలలోని బెంగళూరు ఒకటో ఛీఫ్‌ మెట్రోపాలిటన్‌ మేజిస్ట్రేట్‌ జగదీష్‌ రెడ్డి కేసును పరిశీలించి ఈనెల 24వ తేదీ వరకు జ్యూడిషియల్‌ కస్టడికి అప్పగిస్తూ ఆదేశాలు జారీ చేశారు. దీంతో గత ఏప్రిల్‌ నెల నుంచి బెంగళూరు నగరంలోని తన సొంత అపార్టుమెంట్‌లో ఒంటరిగా ఉంటున్న గాలి జనార్ధన్‌రెడ్డి నగర పోలీసుల అరెస్ట్‌తో మరోసారి పరప్పన అగ్రహార జైలుకు వెళ్లాల్సి వచ్చింది. బెంగళూరుకు చెందిన ఆంబిడెంట్‌ మార్కెటింగ్‌ కంపెనీపై ఇ.డి కేసులు మాఫీ చేయిస్తానని 18 కోట్ల రూపాయలు లంచం తీసుకున్నారనే కేసులో మాజీ మంత్రి గాలి జనార్ధన్‌రెడ్డి హస్తం దీంట్లో స్పష్టంగా ఉందని ఆధారాలు లభించటంతో గత 5 రోజులుగా ఆయన్ను అరెస్ట్‌ చేసేందుకు సిటీ పోలీసులు గాలించారు. ఈ మధ్యలో శనివారం సాయంత్రం హఠాత్తుగా బెంగళూరు సిసిబి కార్యాలయానికి వచ్చిన ఆయన్ను ఆ రాత్రంతా పోలీసులు రకరకాలుగా ప్రశ్నించారు. ఈ కేసులో తనకు ఎలాంటి పాత్ర లేదని వచ్చినప్పటినుంచి రెడ్డి చెప్తుండడంతో ఆదివారం ఉదయం మళ్లీ విచారణను కొనసాగించారు. హవాలా సొమ్ము బంగారం రూపంలో చేతులు మారిందనేందుకు అంగళ్ల బిల్లులు లభించినా కూడా సదరు బంగారాన్ని పోలీసులు ఇంకా రికవరి చేయలేదు. ఇందుకోసం జనార్థన రెడ్డిని మరింత విచారణ కోసం పోలీస్‌ కస్టడికు కోరేందుకు జడ్జి ముందు హాజరు పరచగా న్యాయమూర్తి జగదీష్‌ ఇ.డి కేసు లంచాల వ్యవహారాన్ని పరిశీలించి ఈనెల 24 వరకు రెడ్డిని జ్యూడిషియల్‌ కస్టడికి అప్పగిస్తునట్లు తీర్పునిచ్చారు. గాలి జనార్ధన్‌ రెడ్డి బెయిల్‌ పిటిషన్‌పై నేడు విచారణ జరగనుంది.
