మధ్యప్రదేశ్‌లోని బోఫాల్‌లో ఎలక్ట్రానిక్ ఓటింగ్‌ మిషన్లు (ఇవిఎంలు) భద్ర పరిచిన స్ట్రాంగ్‌ రూమ్‌లో అమర్చిన సిసిటీవీ కెమెరాలు పని చేయని మాట వాస్తవమేనని కేంద్ర ఎన్నికల సంఘం అంగీకరించింది. అయితే అనూహ్య రీతిలో విద్యుత్‌ సరఫరా నిలిచిపోవటం వల్లే కెమెరాలు పని చేయలేకపోయాయని, ఇవిఎంల టాంపరింగ్‌ జరగలేదని వివరణ ఇచ్చింది. 
గత నెల 28న జరిగిన పోలింగ్‌కు సంబంధించిన ఇవిఎంలను సాగర్‌లో రెండు రోజులు ఆలస్యంగా స్ట్రాంగ్‌రూమ్‌కు అందచేసిన అధికారిపై చర్యలు తీసుకున్నామని తెలిపింది. 
గత నెల 30న ఉదయం 8:19 నుండి 9:35 గంటల మధ్య సమయంలో విద్యుత్‌ సరఫరా నిలిచిపోవటంతో స్ట్రాంగ్‌ రూమ్‌ వద్ద అమర్చిన సిసిటీవీ కెమెరాలు, ఎల్‌ఇడి డిస్ల్పే వ్యవస్థ పనిచేయలేదని భోపాల్‌ కలెక్టర్‌ తమకు నివేదిక పంపారని ఇసి తెలిపింది. 
ఈ కారణంగా ఆ సమయంలో ఏం జరిగిందనేది నమోదు కాలేదని తెలిపింది. 
నిరంతర విద్యుత్‌ సరఫరా కోసం అదనపు ఎల్‌ఇడి స్క్రీన్‌తో పాటు ఇన్వర్టర్‌, జనరేటర్లను కూడా ఏర్పాటు చేశామని పేర్కొంది. 
ఇప్పుడు స్ట్రాంగ్‌ రూమ్‌ వద్ద అమర్చిన అన్ని కెమెరాలు పనిచేస్తున్నాయని, ఎటువంటి తప్పూ జరగకుండా రెండు దళాల భద్రతా సిబ్బందిని నియమించామని తెలిపింది. 
భద్రతా దళం లాగ్‌బుక్‌ను నిర్వహిస్తోందని, ఓటింగ్‌ యంత్రాలు అత్యంత భద్రతలో వున్నాయని ఇసి తెలిపింది. 
భోపాల్‌ నగరంలోని పాత జైల్‌లో వున్న స్ట్రాంగ్‌రూమ్‌లో ఇవిఎంలు భద్రపరచిన గది తాళం తెరచి వుండటంపై కాంగ్రెస్‌ పార్టీ అభ్యంతరం వ్యక్తం చేసిన విషయాన్ని ప్రస్తావిస్తూ ఇప్పుడు ఆ గదిని పూర్తిగా మూసివేశామని వివరించింది. 
అంతకు ముందు కాంగ్రెస్‌ పార్టీకి చెందిన ఒక ప్రతినిధి వర్గం శనివారం నాడు ఇసిని కలిసి మధ్యప్రదేశ్‌, ఛత్తీస్‌గఢ్‌ రాష్ట్రాలకు చెందిన ఇవిఎంల భద్రతపై ఆందోళన వ్యక్తం చేయటంతో ఇసి ఈ ప్రకటన విడుదల చేసింది.
