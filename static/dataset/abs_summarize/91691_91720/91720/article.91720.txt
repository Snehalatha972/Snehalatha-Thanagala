ఈ నెల 28న జరిగే మధ్యప్రదేశ్‌ అసెంబ్లీ ఎన్నికల్లో పోటీ చేసే 16 మంది అభ్యర్థుల ఐదవ జాబితాను కాంగ్రెస్‌ తాజాగా విడుదల చేసింది. ఇటీవల బిజెపిని వీడి కాంగ్రెస్‌లోకి చేరిన కేంద్ర మాజీ మంత్రి సుర్తాజ్‌ సింగ్‌కు ఈ జాబితాలో స్థానం కల్పించింది. బిజెపి విడుదల చేసిన మూడవ జాబితాలో కూడా సియోనీ జిల్లాలోని మాల్వా సిట్టింగ్‌ ఎమ్మెల్యే అయిన సుర్తాజ్‌కు టిక్కెట్టు లభించకపోవడంతో ఆయన కాంగ్రెస్‌లో చేరారు. రాష్ట్రంలో ఇప్పటి వరకు బిజెపిని వీడిన సీనియర్‌ నేతల్లో ఆయన మూడవ వారు. పద్మ శుక్లా, సంజరు శర్మలు కూడా గతంలో కాంగ్రెస్‌లో చేరారు. పార్టీలో చేరిన కొద్ది సమయానికే సుర్తాజ్‌కు హసన్‌గాబాద్‌ నుండి స్థానం కల్పిస్తున్నట్లు కాంగ్రెస్‌ ప్రకటించింది. అసెంబ్లీ స్పీకర్‌ అయిన సీతారామన్‌ శర్మపై సుర్తాజ్‌ పోటీకి దిగనున్నారు. కాంగ్రెస్‌ విడుదల చేసిన తాజా జాబితాలో కొత్త ముఖాలకు అవకాశం కల్పించింది. మొత్తం 230 స్థానాలు గల అసెంబ్లీ ఎన్నికలకు కాంగ్రెస్‌ ఇప్పటి వరకు 225 మంది అభ్యర్థుల జాబితాను విడుదల చేసింది. మరో వైపు ముఖ్యమంత్రి శివరాజ్‌ సింగ్‌ చౌహాన్‌ పోటీ చేయనున్న బుదానీ నియోజకవర్గంలో ఆయన్ను ఎదుర్కొనే సత్తా కలిగిన అభ్యర్థి కోసం కాంగ్రెస్‌ తీవ్రంగా యత్నిస్తుంది.