పోలియో ఇతర ఆరోగ్య సమస్యలను శాశ్వతంగా నిర్మూలించటంలో సరైన ప్రణాళికతో భారత్‌ విజయం సాధించిందని, కారణమేమైనప్పటికి వాయు కాలుష్య నిర్మూలనలో ఇప్పటికి విజయం సాధించలేకపోయిందని యుఎన్‌ పర్యావరణ శాఖ అధ్యక్షుడు ఎరిక్‌ సోల్‌హెం అన్నారు. 
అయితే కాలుష్య సమస్యను కూడా భారత్‌ అధిగమించగలదని ఆశాభావం వ్యక్తం చేశారు. 
ఉత్తర భారత్‌లోని రాష్ట్రాలలో వాయు కాలుష్యంలో ప్రమాదపు ఘంటికలు మోగిస్తున్నాయని ముఖ్యంగా రాజధాని ఢిల్లీతో పాటు సరిహద్దు రాష్ట్రాలలో తీవ్రత ఎక్కువగా ఉందని హెచ్చరించమన్నారు. వాయు కాలుష్య సమస్య ప్రపంచ దేశాల సమస్య అని అన్నారు. 
ఈ సమస్యను అధిగమించి విజయం సాధించడంలో భారత్‌ ముందుంటుందని ఆయన ఆశాభావం వ్యక్తం చేశారు. 
ఉత్తర భారత్‌లో వాయు కాలుష్య తీవ్రత రోజురోజుకు ప్రమాద స్థాయికి పెరిగిపోతోందని, కాలుష్యనికి కారణమైన పరిశ్రమలను, కట్టడాలను నిలిపివేసి వాహన తనిఖీలను ముమ్మరం చేస్తూ తగు చర్యలు తీసుకోవాలని ఆయన సూచించారు. 
ఈ క్లిష్ట పరిస్థితిని ఎదుర్కొనడానికి ప్రభుత్వం, విధాన కర్తలు, శాస్త్రవేత్తలతో పాటు పౌరులు కూడా కలిసి కృషి చేయాలని ఆయన అన్నారు. 
వాయు కాలుష్య సమస్య ఒక భారత్‌ది మాత్రమే కాదని ప్రపంచంలోని అధిక దేశాలు ఈ సమస్యతో తీవ్ర ఇబ్బందులకు గురవుతున్నాయని ఆయన పేర్కొన్నారు. 
ఇంధనాల కల్తీ, పరిశ్రమల నుండి వెలువడే పొగ పలు ఆరోగ్య సమస్యలకు కారణమని తెలిపారు. 
కొన్ని పట్టణాలలో రవాణాకు సంబంధించిన వ్యర్ధ పదార్థలు కాల్చినప్పుడు వెలువడే పొగతో ఆయా నగరాలు అధిక కాలుష్యం భారిన పడుతున్నాయని అయన పేర్కొన్నారు.
