ఉత్తరప్రదేశ్‌లోని ఖప్రాన జిల్లాలో చేపట్టిన తవ్వకాలలో 1800 ఏళ్ల కితం నాటి రాగి నాణేలు లభ్యమైనట్లు పురావస్తు శాఖ అధికారులు వెల్లడించారు. ఉత్తరప్రదేశ్‌లోని భాగ్‌పట్‌లో కాంస్య యుగం నాటి రథాలు, శవపేటికలు కనుగొన్న ఐదు నెలల తర్వాత, అదే కాలానికి చెందిన రాగి నాణేలు బయటపడ్డాయి. ఈ నాణేల మీద ఉన్న బొమ్మలను బట్టి అవి కుషానుల కాలానికి చెందినవిగా నిర్ధారించారు. ఒక్కొక్క నాణెం 6 నుండి 8 గ్రాముల బరువు ఉంటుందని తెలిపారు. క్రీ.శ 200-220 కాలంనాటి కుషానరాజు వాసుదేవ పాలనలో ఇవి చెల్లుబాటులో ఉండేవని చెప్పారు. ఈ ప్రాంతంలో భారత పురాతత్వ శాఖ వారు చాలా సందర్భాలలో మహాభారత కాలంనాటి పురాతన వస్తువులు, ప్రాచీన కథనాలు కనుగొనడం కొత్తేమి కాదు. 4000 సంవత్సరాల కితంనాటి రథాలను, కళాఖండాలను జూనెలలో కనుగొన్నారు. ఈ రథాలు క్రీ.పూ 2000 సంవత్సరాల కితం మొసపటోమియులు వాడిన రథాలుగా ఉన్నాయని ఎఎస్‌ఐ పరిశోధకులు తెలిపారు. వీటితో పాటు శవపేటికలు, కత్తులు, శిరస్త్రాణాలు, కవచాలు, దువ్వెనలు, పూసలు బయట పడినట్లు తెలిపారు. ఇవన్నీ ఆ కాలం నాటి ప్రజల జీవనశైలి, హస్తకళా నైపుణ్యాన్ని తెలియజేస్తున్నాయని పేర్కొన్నారు.
