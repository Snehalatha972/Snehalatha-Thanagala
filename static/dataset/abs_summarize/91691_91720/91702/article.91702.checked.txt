జమ్మూకాశ్మీర్‌లోని సోఫియన్‌ జిల్లాలో భద్రతాదళాలు, ఉగ్రవాదులకు మధ్య ఆదివారం జరిగిన ఎన్‌కౌంటర్‌లో ఆరుగురు ఉగ్రవాదులు హతమయ్యారు. ఒక సైనికుడు, మరో పౌరుడు మృతిచెందినట్లు అధికారులు తెలిపారు. ఈ కాల్పుల్లో నలుగురు స్థానికులు తీవ్రంగా గాయపడ్డారు. హిపురా బలాగుండ్‌ గ్రామంలో ఉగ్రవాదులు దాగి ఉన్నారన్న పక్కా సమాచారం మేరకు భద్రతా దళాలు ఆప్రాంతాన్ని చుట్టుముట్టడంతో ఉగ్రవాదులు ఎదురుదాడికి దిగారు. దీంతో ఎన్‌కౌంటర్‌ చోటుచేసుకున్నట్లు వెల్లడించారు. ఈ ఎదురుకాల్పుల్లో 34 ఆర్‌ఆర్‌కు చెందిన ఇద్దరు జవాన్లు గాయపడ్డారని, ఐదుగురు పౌరులకు బుల్లెట్‌ గాయాలయ్యాయని తెలిపారు. గాయపడిన వారిని ఆసుపత్రికి తరలించగా తీవ్రంగా గాయపడిన జవాను, పౌరుడు మృతిచెందినట్లు పేర్కొన్నారు. ఎన్‌కౌంటర్‌ ప్రాంతంలో మృతిచెందిన ఆరుగురు ఉగ్రవాదులను గుర్తించాల్సి ఉందని తెలిపారు. ఘటనా స్థలం నుండి పెద్ద మొత్తంలో ఆయుధాలను మందుగుండు సామాగ్రిని స్వాధీనం చేసుకున్నారు. ముందు జాగ్రత్తగా సోఫియన్‌, కుల్గామ్‌ జిల్లాల్లో ఇంటర్‌నెట్‌ సేవలను నిలిపివేసినట్లు అధికారులు తెలిపారు.
