3వ హిమాలయ ఆరెంజ్‌ ఫెస్టివల్‌ ఇక్కడ ఉత్సాహంగా ప్రారంభమైంది. రెండేళ్లకు ఒకసారి జరిగే ఈ వేడుకకు హిమాలయ పర్వతాలకు అత్యంత సమీపంలో వున్న ఉత్తర బెంగాల్‌, తూర్పు నేపాల్‌, సిక్కిం, డోర్స్‌, అరుణాచల్‌ప్రదేశ్‌, త్రిపుర, మయన్మార్‌ వంటి 7 ప్రాంతాల నుంచి 444 మందికి పైగా ప్రతినిధులు హాజరయ్యారు. హిమాలయ పర్వత సమీప ప్రాంతానికి చెందిన గ్రామాలకు, అక్కడి ఉత్పత్తులకు ప్రాచుర్యం కల్పించడానికి ఈ ఫెస్టివల్‌ నిర్వహిస్తారు. శుక్రవారం సాయంత్రం పశ్చిమ బెంగాల్‌ పర్యాటక శాఖ మంత్రి గౌతమ్‌ దేవ్‌ ఈ ఫెస్టివల్‌ ప్రారంభించారు. హిమాలయ ప్రాంతంలో పర్యాటక అభివృద్ధికి కృషి చేస్తామని తెలిపారు. నేపాల్‌ కాన్సుల్‌ జనరల్‌ ఈ కార్యక్రమంలో మాట్లాడుతూ ఇలాంటి వేడుకలు 2020లో తమ దేశంలో నిర్వహించ తలపెట్టిన ఉత్సవాలకు స్పూర్తిదాయకంగా వుంటాయని అన్నారు. భారత్‌-నేపాల్‌ మధ్య సన్నిహిత సంబంధాలు కొనసాగుతున్నాయని చెప్పారు. కేంద్ర పర్యాటక శాఖ డైరెక్టర్‌ జెపి షా మాట్లాడుతూ ఇలాంటి వేడుకలు పర్యాటక రంగాన్ని అభివృద్ధి చేయడానికి ఉపయోగపడతాయని అన్నారు. ఈ వేడుక నిర్వహిస్తున్న సాల్ట్‌లేక్‌ ప్రాంతం మినీ హిమాలయగా మారిపోయింది. రాష్ట్ర ప్రభుత్వాల, వివిధ సంస్థలకు చెందిన స్టాల్స్‌తో సందడి వాతావరణం నెలకొంది. ఫెస్టివల్‌ ప్రారంభోత్సవం సందర్భంగా హిమాలయ ప్రాంతాలకు చెందిన సాంస్కృతిక కార్యక్రమాలు కూడా నిర్వహించారు.
