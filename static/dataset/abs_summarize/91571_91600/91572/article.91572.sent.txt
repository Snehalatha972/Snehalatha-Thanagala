ఆంధ్రప్రదేశ్‌లో కమీషన్లు, ముడుపుల రాజ్యం నడుస్తోందని వైసిపి అధికార ప్రతినిధి వాసిరెడ్డి పద్మ ఆరోపించారు.
హైదరాబాద్‌లోని పార్టీ కేంద్ర కార్యాలయంలో బుధవారం ఆమె మీడియాతో మాట్లాడుతూ, రాష్ట్రంలో అవినీతికి కర్త, కర్మ, క్రియ అన్నీ ముఖ్యమంత్రి చంద్రబాబు నాయుడేనని వ్యాఖ్యానించారు.
ప్రభుత్వ వైఫల్యాలను కప్పిపుచ్చుకోవడానికి అధికారులను బలిపశువులు చేస్తున్నారని మండిపడ్డారు.
చంద్రబాబు వేల కోట్ల అవినీతికి సంబంధించిన ఫైళ్లపై సంతకాలు చేయడానికి ఇద్దరు చీఫ్‌ సెక్రటరీలే ఆందోళన చెందారన్నారు.
కలెక్టర్ల సమావేశంలో పాల్గొన్న చంద్రబాబు ఏ ఒక్క అధికారికి మాట్లాడే అవకాశం ఇవ్వకుండా, మొసలి కన్నీరు కారుస్తూ, కింది స్థాయి నుంచి తనకు ఫైల్స్‌ రావడం లేదని అనడం విడ్డూరంగా ఉందన్నారు.
రాష్ట్రంలో ఫైళ్లన్నీ చంద్రబాబు, ఆయన తనయుడు లోకేష్‌ తయారు చేసి కిందకి పంపుతున్నారని ఆరోపించారు.
కాంట్రాక్టర్లకు, టిడిపి కుటుంబికులకు మాత్రమే లబ్ధి చేకూర్చే ఫైల్స్‌ పై సంతకాలు చేస్తూ, ప్రాజెక్టుల వ్యయాన్ని తడిచి మోపెడు చేసి చూపిస్తున్నారన్నారు.
సిమెంటు, ఇసుక ముడిసరుకుల ధరలు పెరగకున్నా ప్రాజెక్టుల వ్యయం పెంచుతున్నారు కానీ రైతులకు మాత్రం ఇన్‌ పుట్‌ సబ్సిడీ ఇవ్వడం లేదన్నారు.
కాలక్షేపం కోసమే సమావేశాలు, సదస్సులు చంద్రబాబు నిర్వహిస్తున్నారని విమర్శించారు.
