హైదరాబాద్‌లోని పార్టీ కేంద్ర కార్యాలయంలో వైసిపి అధికార ప్రతినిధి వాసిరెడ్డి పద్మ మాట్లాడుతూ, ఆంధ్రప్రదేశ్‌లో కమీషన్లు, ముడుపుల రాజ్యం నడుస్తోందన్నారు. అవినీతికి అసలు కారణమైన ముఖ్యమంత్రి చంద్రబాబు అధికారులను బలిపశువులను చేసి వేల కోట్ల అవినీతికి సంబంధించిన ఫైళ్లపై సంతకాలు చేయమనడంతో ఇద్దరు చీఫ్‌ సెక్రటరీలే ఆందోళన చెందారన్నారు. రాష్ట్రంలో ఫైళ్లన్నీ చంద్రబాబు, ఆయన తనయుడు లోకేష్‌ తయారు చేసి కిందకి పంపినప్పటికీ కలెక్టర్ల సమావేశంలో పాల్గొన్న చంద్రబాబు తనకు ఫైల్స్‌ రావడం లేదని అనడం విడ్డూరమని పేర్కొన్నారు. ప్రాజెక్టుల వ్యయం పెంచుతున్నారు కానీ రైతులకు మాత్రం ఇన్‌ పుట్‌ సబ్సిడీ ఇవ్వకుండా కాంట్రాక్టర్లకు, టిడిపి కుటుంబికులకు మాత్రమే లాభం వచ్చే ఫైల్స్‌ పై సంతకాలు చేస్తూ కేవలం కాలక్షేపం కోసమే సమావేశాలు నిర్వహిస్తున్నారని విమర్శించారు.
