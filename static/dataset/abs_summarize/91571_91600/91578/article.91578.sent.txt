శ్రీకాకుళం జిల్లా రణస్థలం మండలం కొవ్వాడలో అణుపార్కుకు భూసేకరణ కోసం ప్రభుత్వం చేపట్టిన సర్వేను రైతులు, సిఐటియు నాయకులు సోమవారం అడ్డుకున్నారు.
కోటపాలెంలో భూముల సర్వే కోసం భూసేకరణ డిప్యూటీ కలెక్టర్‌ జె.సీతారామారావు, తహశీల్దార్‌ ఎం.సురేష్‌ కలిసి సర్వే బృందాలతో ఆ గ్రామానికి వచ్చారు.
'అణుపార్కు ఏర్పాటు వల్ల లాభ నష్టాలను, భూములను ఎందుకోసం తీసుకుంటున్నారో ఏ రోజైనా మాకు చెప్పారా ? ' అంటూ అధికారులను గ్రామస్తులు నిలదీశారు.
తాము భూముల సర్వే మాత్రమే చేస్తున్నామని, నిపుణులు అధ్యయనం చేసిన తర్వాత భూములు అవసరమనుకుంటే మీ అంగీకారంతో తీసుకుంటామని డిప్యూటీ కలెక్టర్‌ బదులిచ్చారు.
దీనిపై రైతులు ఆగ్రహం వ్యక్తం చేస్తూ తాము భూములే ఇవ్వబోమని చెప్తున్నప్పుడు సర్వేలతో పనేంటని ప్రశ్నించారు.
దీంతో అధికారులు వెనుదిరుగుతుండగా డిప్యూటీ కలెక్టర్‌ జె.సీతారామారావు వాహనాన్ని గ్రామస్తులు, సిఐటియు నాయకులు కొద్దిసేపు అడ్డుకున్నారు.
దీనికి ముందు కొవ్వాడ, కోటపాలెం ప్రాంతాల్లో సిపిఎం రాష్ట్ర కార్యదర్శివర్గ సభ్యులు ఎం.కృష్ణమూర్తి, జిల్లా కార్యదర్శి భవిరి కృష్ణమూర్తి పర్యటించారు.
అణుపార్కు వల్ల నష్టాలపై రైతులకు, స్థానిక ప్రజలకు అవగాహన కల్పించారు.
భూసేకరణ నోటిఫికేషన్‌ వేయడానికే ప్రభుత్వం సర్వేలు చేయిస్తోందని గ్రామస్తులను అప్రమత్తం చేశారు.
