రాజోలి బండ డైవర్షన్‌ స్కీం ( ఆర్‌డిఎస్‌ ) పై కర్నూలు కలెక్టర్‌ ఎటువంటి లేఖ రాయలేదని, అలాంటిదేమైనా ఉంటే బయటపెట్టాలని తెలంగాణ మంత్రి హరీష్‌రావుకు, ఎపి జలవనరులశాఖ మంత్రి దేవినేని ఉమామహేశ్వరరావు సవాలు విసిరారు.
ఆర్‌డిఎస్‌ పనులను ఆపాలంటూ కర్నూలు కలెక్టర్‌ లేఖ రాశారని, లేఖను వెంటనే ఉపసంహరించుకోవాలని హరీష్‌రావు చేసిన డిమాండ్‌పై ఆయన స్పందించారు.
ఆర్‌డిఎస్‌ సమస్య మూడు రాష్ట్రాలకు సంబంధించిందని, ముగ్గురు సిఎంలు సమావేశమై మాట్లాడుకుంటేనే సమస్య పరిష్కారమవుతుందని ఉమ అభిప్రాయం వ్యక్తం చేశారు.
పశ్చిమగోదావరి జిల్లాలో పర్యటించిన ఆయన ఏలూరులోని జిల్లాపరిషత్‌ గెస్ట్‌హౌస్‌లో బుధవారం విలేకరుల సమావేశంలో మాట్లాడారు.
'తెలంగాణలో నిర్మిస్తున్న ప్రాజెక్టులకు సంబంధించి రూ.పదివేల కోట్ల కాంట్రాక్టులు జగన్‌ పార్టీకి చెందినవారే దక్కించుకున్నారు. ఇక్కడేమో జగన్‌ దీక్షలు చేస్తుండటం హాస్యాస్పదంగా ఉంది. ఇదంతా ఎపి ప్రజలను మోసం చేయడమే' అంటూ దేవినేని ఉమ విమర్శలు గుప్పించారు.
తెలంగాణ రాష్ట్రానికి జగన్‌ వత్తాసు పలుకుతున్నారని అన్నారు.
2018 కల్లా పోలవరం పూర్తిచేస్తామన్నారు.
ఈ కార్యక్రమంలో ఏలూరు ఎంపీ మాగంటి బాబు పాల్గొన్నారు.
