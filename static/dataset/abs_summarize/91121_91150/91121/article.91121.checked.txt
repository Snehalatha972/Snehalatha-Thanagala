ఉపాధి హామీ పథకంలో పెండింగ్‌ బకాయిలు లేకుండా చూడాలని రాష్ట్ర పంచాయితీరాజ్‌, గ్రామీణాభివృద్ధి శాఖ మంత్రి నారా లోకేష్‌ అధికారులను ఆదేశించారు. మంగళవారం కడప కలెక్టరేట్‌లోని 
సభాభవనంలో కలెక్టర్‌, జిల్లా అధికారులతో సమీక్షా సమావేశం నిర్వహించారు. ఈ సందర్భంగా ఆయన మాట్లాడుతూ ముఖ్యమంత్రి చంద్రబాబునాయుడు మంత్రి సెవెన్‌ స్టార్స్‌ రేటింగ్‌ ప్రోగ్రామ్‌ను ప్రారంభించారని
తెలిపారు. ప్రతి గ్రామంలోనూ ఇందుకు సంబంధించి కార్యాచరణ రూపొందించుకొని యుద్ధప్రాతిపదికన 2019 నాటికి నూటికి నూరు శాతం పనులు పూర్తి చేయాలని పేర్కొన్నారు. భారతదేశంలో ఏ రాష్ట్రంలో నిర్మించనన్ని
సిమెంట్‌ రోడ్లు మన రాష్ట్రంలో ఏర్పాటు చేశామని తెలిపారు. గ్రామీణ ప్రాంతాల్లో కనీస మౌలిక సదుపాయాలు నూటికి నూరు శాతం కల్పిస్తామన్నారు. తాగునీటికి సంబంధించి ఇంటికో కుళాయి ఇవ్వాలని ప్లాన్‌
చేస్తున్నామన్నారు. ఆగస్టు 15న ప్రణాళిక ప్రకటిస్తామన్నారు. జిల్లా ఇన్‌ఛార్జి మంత్రి సోమిరెడ్డి చంద్రమోహన్‌రెడ్డి, పశుసంవర్ధక శాఖా మంత్రి ఆదినారాయణరెడ్డి మాట్లాడారు. సమావేశంలో పంచాయితీ రాజ్‌ శాఖ
కమిషనర్‌ రామాంజనేయులు, కలెక్టర్‌ బాబురావునాయుడు, జెసి శ్వేతాతెవతీయ, పౌరసరఫరాల శాఖ ఛైర్మన్‌ లింగారెడ్డి, ఎంఎల్‌సి బి.టెక్‌రవి, ఉపాధి హామీ పథకం డైరెక్టర్‌ పీరయ్య, ఆయా శాఖల జిల్లా 
అధికారులు పాల్గొన్నారు.