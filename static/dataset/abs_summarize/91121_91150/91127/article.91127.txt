వైసిపి వ్యూహకర్త ప్రశాంత్‌కిషోర్‌ భారతంలో కర్ణుడు లాంటివాడని, అర్జునుడు లాంటి చంద్రబాబును ఆయన ఏమీ చేయలేరని టిడిపి అధికార ప్రతినిధి డొక్కా మాణిక్యవర ప్రసాద్‌ అన్నారు.
సోమవారం గుంటూరులోని టిడిపి రాష్ట్ర కార్యాలయంలో ఆయన మీడియాతో మాట్లాడారు.
వైసిపిలో వ్యూహకర్తల్లేక ప్రశాంత్‌కిషోర్‌ను ఉత్తర భారతం నుంచి తెచ్చుకున్నారని ఎద్దేవా చేశారు.
కిశోర్‌ వైసిపిని గెలిపిస్తారని ప్లీనరీ వేదికగా జగన్‌ ప్రకటించడం ఆయన అవివేకానికి నిదర్శనమన్నారు.
ప్లీనరీ వేదికగా జగన్‌ ఆచరణ సాధ్యం కాని హామీలను ప్రకటించారని చెప్పారు.
అంతకు ముందు రాష్ట్ర ఆర్థిక పరిస్థితిపై అధ్యయనం చేశారా ? ఇదేమన్నా మాయాబజారు సినిమానా ? మీ దగ్గర ఏమైనా మంత్ర దండం ఉందా అని ప్రశ్నించారు.
ప్రజల జీవన ప్రమాణాలను మెరుగుపర్చేందుకు ఎటువంటి అధ్యయనం చేశారో చెప్పాలన్నారు.
జగన్‌పై వచ్చిన రూ.లక్ష కోట్లు దోచుకున్నా రనే ఆరోపణల నుండి దృష్టి మరల్చడానికి చంద్రబాబు రూ.3.75 లక్షల కోట్లు సంపాదించారని ఆరోపించి చిన్న గీత ముందు పెద్ద గీత గీస్తే సరిపోతుందా అని విమర్శించారు.
