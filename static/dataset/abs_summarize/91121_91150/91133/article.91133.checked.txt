కేంద్ర ప్రభుత్వం నూతనంగా ప్రవేశపెడుతున్న రెండువేల రూపాయల నోటు, వెయ్యి, ఐదువందల రూపాయల నోట్ల రద్దు వ్యవహారంపై సిబిఐ లేదా న్యాయ విచారణ జరిపించాలని పిసిసి అధ్యక్షులు
రఘువీరారెడ్డి డిమాండ్‌ చేశారు. గురువారం అనంతపురం జిల్లా రాయదుర్గం కాంగ్రెస్‌పార్టీ కార్యాలయంలో ఏర్పాటు చేసిన విలేకరుల సమావేశంలో ఆయన మాట్లాడారు. నోట్ల రద్దును తాము స్వాగతిస్తున్నట్లు
చెప్పారు. నోట్ల రద్దు వ్యవహారం అనేక అనుమానాలకు దారితీస్తోందన్నారు. ఈ విషయం ఏడాది క్రితమే బిజెపి, టిడిపి నాయకులకు తెలుసని అనుమానం వ్యక్తం చేశారు. అందుకే ఆయా పార్టీలకు చెందిన
నాయకులు ఏడాది కాలంగా అక్రమంగా ఆస్తులను పెద్ద ఎత్తున కూడబెట్టారన్నారు. ఈ విషయంపై కూడా న్యాయ విచారణలో దర్యాప్తు చేయాలన్నారు. గతంలో నోట్లు రద్దు చేస్తే ఆ విషయాన్ని రిజర్వ్‌బ్యాంక్‌
గవర్నర్‌ ప్రకటించేవారని అన్నారు. ప్రస్తుతం ప్రధానమంత్రే స్వయంగా నోట్ల రద్దు విషయాన్ని ప్రకటించారన్నారు. గతంలో కాంగ్రెస్‌ ప్రభుత్వం బ్యాంకులను జాతీయం చేసినా, వడ్డీలేని రుణాలు ఇచ్చినా
ఇంతగా ప్రచారం చేసుకోలేదన్నారు.