జిఎస్‌టి వల్ల డీలర్లు, వినియోగదారులు, వ్యాపారస్తులు అందరికీ లాభమే చేకూరుతుందని సైన్స్‌ అండ్‌ టెక్నాలజీ కేంద్ర సహాయ మంత్రి సుజనా చౌదరి తెలిపారు.
రాష్ట్ర పన్నుల శాఖ ఆధ్వర్యాన శుక్రవారం వుడా చిల్డ్రన్‌ థియేటర్‌లో వ్యాపార, వర్తక, వాణిజ్య, పరిశ్రమల ప్రతినిధులతో నిర్వహించిన అవగాహన సదస్సులో ఆయన పాల్గొన్నారు.
ఈ సందర్భంగా ఆయన మాట్లాడుతూ జిఎస్‌టిపై నిర్ణయం తీసుకునే ముందు 18 కౌన్సిల్‌ సమావేశాలు జరిగాయన్నారు.
ఎటువంటి ఇబ్బందీ ఉండదని గుర్తించిన తరువాత ప్రజల్లోకి తీసుకువచ్చామన్నారు.
కొంత మంది చేస్తున్న చెడు ప్రచారం వల్ల ప్రజలు గందరగోళానికి గురవుతున్నారన్నారు.
ఎటువంటి సందేహామున్నా సంబంధిత అధికారులను సంప్రదిస్తే నివృత్తి చేస్తారన్నారు.
ఇప్పటికే జిఎస్‌టిపై రాష్ట్ర వ్యాప్తంగా 220 అవగాహన సదస్సులు నిర్వహించారన్నారు.
ఒక్క విశాఖపట్నం జిల్లాలోనే 100 అవగాహన సదస్సులు నిర్వహించారని గుర్తుచేశారు.
మొత్తం 1,211 వస్తువులు జిఎస్‌టి పరిధిలోకి వస్తాయన్నారు.
ఈ సదస్సులో రాష్ట్ర ఆర్థిక మంత్రి యనమల రామకృష్ణుడు, మంత్రులు గంటా శ్రీనివాసరావు, అయ్యన్నపాత్రుడు, ఎమ్మెల్యేలు, అధికారులు తదితరులు పాల్గొన్నారు.