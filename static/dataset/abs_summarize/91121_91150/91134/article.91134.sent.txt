ప్రకాశం జిల్లాలో శింగరాయ కొండలో  రూ.34 లక్షలు, గుడ్లూరు వద్ద   రూ.11 లక్షల నగదును పరిమితికి మించి తరలిస్తున్న వారిని పోలీసులు గురువారం నాడు అదుపులోకి తీసుకున్నారు.
రూ.500, 1000 రూపాయల నోట్లను రద్దు చేస్తున్నట్లు ప్రకటించిన నేపథ్యంలో పోలీసులు తనిఖీలు చేపట్టారు.
ఈ సందర్భంగా శింగరాయకొండ వద్ద జాతీయ రహదారిపై కనుమళ్ళ పోలీస్‌ చెక్‌ పోస్ట్‌ వద్ద మూడు కారుల్లో  రూ.34 లక్షలు పట్టుకున్నారు.
చిత్తూరు జిల్లాకు చెందిన మెడికల్‌ రిప్రజెంటేటివ్‌ బొల్లా రాజశేఖర్‌నాయుడు విజయవాడలో తనకు రావాల్సిన  రూ.19 లక్షల నగదును తీసుకుని వెళ్తుండగా పట్టుకున్నారు.
కడపకు చెందిన పెట్రోల్‌ బంకు యజమాని చంద్రశేఖర్‌రెడ్డి కారు కొనుగోలు కోసం విజయవాడకు  రూ.5 లక్షలు తీసుకుని వచ్చాడు.
వెయ్యి రూపాయల నోట్లు తీసుకోమని వారు చెప్పడంతో తిరిగి వస్తుండగా నగదును స్వాధీనం చేసుకున్నారు.
గుంటూరుకు చెందిన మండపాటి లోకేష్‌ నుంచి రూ.10 లక్షలు పట్టుకున్నారు.
వారంతా వివిధ పత్రాలు చూపినప్పటికీ పోలీసులు ఆ మొత్తాన్ని ఇన్‌కమ్‌ ట్యాక్స్‌ కార్యాలయానికి అప్పగించారు.
గుడ్లూరు మండలం ఏలూరుపాడు చెక్‌పోస్టు వద్ద తనిఖీలు నిర్వహిస్తుండగా నెల్లూరు నుంచి విజయవాడ వైపు వెళ్తున్న కారులో రూ.11 లక్షలు నగదు స్వాధీనం చేసుకొన్నారు.
ఆధారాలు ఏమీ లేకపోవడంతో నగదు సీజ్‌ చేశారు.