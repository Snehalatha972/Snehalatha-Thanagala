తిరుపతి తాతానగర్‌ వద్ద నూతనంగా ఏర్పాటుచేసిన మద్యం షాపు, బారును అడ్డుకున్న ఐద్వా నేతలపై లైసెన్సుదారు బెదిరింపులకు దిగాడు.
ఐద్వా నగర కార్యదర్శి రాధకు ఫోన్‌ చేసి 'మీ అంతు చూస్తాను' అని బెదిరించాడు.
నాలుగు రోజుల కిందట మహిళలు మూయించిన మద్యం షాపును యజమాని భయంతో శుక్రవారమూ తెరవలేదు.
ఐదో రోజు కూడా ఐద్వా నగర కమిటీ ఆధ్వర్యంలో షాపు ఎదుట నిరసనగా వంటా వార్పు నిర్వహించారు.
స్థానికులు పెద్ద సంఖ్యలో ఈ కార్యక్రమంలో పాల్గొన్నారు.
నివాసాల మధ్య బార్‌ ఏర్పాటు చేస్తే తమ బిడ్డలు ఎక్కడికైనా వెళ్లి రావాలంటే ఎన్నో ఇబ్బందులు ఎదుర్కోవలసి వస్తుందని ఆందోళన చెందారు.
ఐద్వా జిల్లా కార్యదర్శి సాయిలక్ష్మి, నగర కార్యదర్శి రాధ మాట్లాడుతూ మద్యం షాపులు నివాస ప్రాంతాల్లో వద్దని ప్రజలు తీవ్రంగా వ్యతిరేకిస్తున్నా లైసెన్సులు ఇవ్వడం దారుణమన్నారు.
వెంటనే షాపుల అనుమతి రద్దు చేయాలని, లేదంటే పెద్దఎత్తున ఉద్యమిస్తామని హెచ్చరించారు.
కార్యక్రమానికి ఎపి మహిళా సమాఖ్య కమిటీ పూర్తి మద్దతు ప్రకటించారు.
ఈ నిరసన కార్యక్రమంలో పల్లవి, కుమారమ్మ, ఆండాళ్లు, లక్ష్మి పాల్గొన్నారు.