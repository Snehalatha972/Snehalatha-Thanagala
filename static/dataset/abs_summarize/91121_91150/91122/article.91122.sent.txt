అబద్ధాల బ్రాండ్‌ అంబాసిడర్‌ చంద్రబాబని, ఆయనకు నోబెల్‌ పురస్కారం ఇవ్వొచ్చని వైసిపి నగరి ఎంఎల్‌ఏ ఆర్‌కె రోజా విమర్శించారు.
తిరుపతి ప్రెస్‌క్లబ్‌లో ఏర్పాటు చేసిన విలేకరుల సమావేశంలో ఆమె మాట్లాడారు.
ప్రభుత్వం వెంటనే అసెంబ్లీ సమావేశాలను నిర్వహిస్తే, జగన్‌ ఇచ్చిన 9 హామీలను ఎలా నెరవేరుస్తామో వివరిస్తామని, జగనే కాబోయే ముఖ్యమంత్రి అని, మరో 40 ఏళ్లు జగనే సిఎంగా ఉంటారని జోస్యం చెప్పారు.
జగన్‌ ఇచ్చిన తొమ్మిది హామీలు నవరత్నాలని, ఆ హామీలను విన్న టిడిపి మంత్రులకు నవరంధ్రాల్లో అలజడి మొదలయ్యిందన్నారు.
ఇక నారావారి పాలన అంతం కానుందని, కన్నతల్లికి కొరివి పెట్టని చంద్రబాబు మహిళల ఆత్మగౌరవం గురించి మాట్లాడటం విడ్డూరంగా ఉందన్నారు.
నాలుగు సార్లు ఎంఎల్‌ఏగా ఓడిపోయిన సోమిరెడ్డి చంద్రమోహన్‌రెడ్డి జగన్‌ను విమర్శించడం అర్ధరహితమన్నారు.
వైసిపి సలహాదారుగా ప్రశాంత్‌ కిషోర్‌ను నియమించుకుంటే అధికార పార్టీకి వెన్నులో వణకు మొదలైందన్నారు.
మహిళలు ఉద్యమిస్తున్న మద్యపాన నిషేధంపై భువనేశ్వరి, బ్రహ్మణిలు సమాధానం చెప్పాలన్నారు.
2019 నాటి వార్షిక బడ్జెట్‌లో రూ.10 లక్షల కోట్ల బడ్జెట్‌తో జగన్‌ చెప్పిన హామీలన్ని నెరవేరుస్తామని చెప్పారు.
రాష్ట్ర ప్రజలు స్వచ్ఛందంగా చేస్తున్న మద్యపాన పోరాటానికి తమ పార్టీ మద్దతు ఉంటుందన్నారు.