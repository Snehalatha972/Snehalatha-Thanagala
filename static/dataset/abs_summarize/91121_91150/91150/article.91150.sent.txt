సదావర్తి భూములపై హైకోర్టు తీర్పును స్వాగతిస్తున్నామని వైఎస్‌ఆర్‌ కాంగ్రెస్‌ పార్టీ ఎమ్మెల్యే ఆళ్ల రామకృష్ణారెడ్డి అన్నారు.
న్యాయస్థానం తీర్పునకు లోబడి అదనంగా రూ.5 కోట్లు చెల్లించేందుకు సిద్ధంగా ఉన్నామని ఆయన స్పష్టం చేశారు.
సోమవారం పార్టీ కేంద్ర కార్యాలయంలో ఆయన మీడియాతో మాట్లాడుతూ ప్రభుత్వ ఆస్తుల్ని అన్యాయంగా కొల్లగొడితే చూస్తూ ఊరుకోమని హెచ్చరించారు.
సదావర్తి సత్రానికి చెందిన చెన్నైలో ఉన్న అతి విలువైన భూముల్ని తెలుగుదేశం పార్టీ నేతలు తక్కువ ధరకే కొట్టేయాలని చూశారన్నారు.
అత్యంత విలువైన 84 ఎకరాల్ని కేవలం రూ.22 కోట్లకే ముఖ్యమంత్రి చంద్రబాబు తన బినామీలకు కట్టబెట్టే ప్రయత్నం చేయడంతో కోర్టును ఆశ్రయించాల్సి వచ్చిందన్నారు.
రాజావాసరెడ్డి వెంకటాద్రి నాయుడు వారసులు పేద బ్రాహ్మణులు వేద విద్యను అభ్యసించేందుకు, దేవాలయాల్లో నైవేద్యాలకు భూముల్ని దేవస్థానానికిచ్చారన్నారు.
ఈ భూముల విషయంలో తమ పార్టీ నేత జగన్మోహన్‌రెడ్డి ప్రభుత్వ తీరును నిరసించారన్నారు.
ఒకవైపు సదావర్తి భూములపై జగన్‌ పోరాటం చేస్తుంటే, చంద్రబాబు మాత్రం దొడ్డిదారిన జీఓలు తీసుకొచ్చి రూ.22 కోట్లకే తన కోటరీకి అప్పగించారన్నారు.
అందుకే తాము కోర్టును ఆశ్రయించాల్సి వచ్చిందన్నారు.
అన్యాక్రాంతమైన దేవాదాయ శాఖకు చెందిన ఇతర భూములపై కూడా తాము పోరాడతామన్నారు.