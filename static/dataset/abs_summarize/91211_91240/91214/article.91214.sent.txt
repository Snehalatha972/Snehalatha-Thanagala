మహిళా పార్లమెంట్‌ కార్యక్రమం కోసం విజయవాడలో వారం రోజుల పాటు విద్యా సంస్థలకు సెలవులు ప్రకటించడం దుర్మార్గమని ఎస్‌ఎఫ్‌ఐ రాష్ట్ర కార్యదర్శి ఎస్‌ నూర్‌మహమ్మద్‌ విమర్శించారు.
చంద్రబాబు పాలనలో విద్యార్థులకు చదువు అందని ద్రాక్షలాగా మారిందని వ్యాఖ్యానించారు.
విజయవాడలోని శ్రీశ్రీ భవన్‌లో శుక్రవారం ఏర్పాటు చేసిన విలేకరుల సమవేశంలో ఆయన మాట్లాడారు.
ప్రభుత్వం నిర్వహిస్తున్న ముఖ్యమైన కార్యక్రమాల్లో విద్యార్థులను పావులుగా వాడుకుంటున్నారని విమర్శించారు.
మార్చిలో ఇంటర్మీడియేట్‌, పదో తరగతి పరీక్షలను కూడా పట్టించుకోకుండా సెలవులు ఇవ్వడం ప్రభుత్వానికి మంచిది కాదని హెచ్చరించారు.
కృష్ణా పుష్కరాలు పేరుతో 15 రోజులు, దోమలపై దండయాత్ర ర్యాలీలకు వారం రోజులు, విట్‌ శంకుస్థాపన కార్యక్రమానికి సెలవులు ప్రకటించి, విద్యార్ధులను తరలించారని పేర్కొన్నారు.
మంత్రులు జిల్లాల పర్యటనల సందర్భంగా వేల మంది విద్యార్థులతో సభలు నిర్వహిస్తున్నారని, మంత్రులకు స్వాగతాలు పలకడానికి ప్రభుత్వ పాఠశాల, సంక్షేమ హాస్టళ్ల విద్యార్థినులకు నరకం చూపిస్తున్నారని విమర్శించారు.
ప్రభుత్వ అధికారులు ఇలాంటి కార్యక్రమాలకు అవకాశం ఇవ్వడం సిగ్గుచేటని విమర్శించారు.
మహిళా పార్లమెంట్‌ పేరుతో పోలీసుల అవసరాల కోసం విద్యా సంస్థలకు ఇచ్చిన సెలవులను రద్దు చేయాలని డిమాండ్‌ చేశారు.
ఈ కార్యక్రమంలో ఎస్‌ఎఫ్‌ఐ రాష్ట్ర నాయకురాలు టి రాణి, భవిత, కృష్ణా జిల్లా అధ్యక్షులు టి ప్రవీణ్‌కుమార్‌, కార్యదర్శి సోమేశ్వరరావు, ఉపాధ్యక్షులు కోటిబాబు, గర్ల్స్‌ కన్వీనర్‌ దివ్య తదితరులు పాల్గొన్నారు.