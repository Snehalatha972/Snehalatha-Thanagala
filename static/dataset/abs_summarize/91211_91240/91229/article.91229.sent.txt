విశాఖలో భూదందాపై సిఐడి చేత విచారణ జరిపించాలని బిజెపి శాసనసభా పక్షనేత, విశాఖ ఉత్తర ఎమ్మెల్యే పి.విష్ణుకుమార్‌ రాజు డిమాండు చేశారు.
విశాఖలో చనిపోయిన వ్యక్తులతోనూ రిజిస్ట్రేషన్లు చేయించగల ఘనులున్నారని విమర్శించారు.
శనివారం మధ్యాహ్నం దాదాపుగా 20 భూ సంబంధిత అక్రమాలపై కలెక్టర్‌ ప్రవీణ్‌కుమార్‌కు వినతి పత్రాలు అందించడంతో పాటు బాధితులను ఆయన ముందు హాజరుపరిచారు.
ఈ సందర్భంగా విష్ణుకుమార్‌రాజు మీడియాతో మాట్లాడారు.
ల్యాండ్‌ పూలింగ్‌ తదితర అక్రమాలపై తాను చేస్తున్న పోరాటాన్ని వదిలేయాలని పై నుంచి ఒత్తిళ్లు వస్తున్నాయని, అయినా వెనక్కి తగ్గనని పేర్కొన్నారు.
ఎవరు ప్రజా సమస్యలపై పోరాడినా, మద్దతు ఇస్తానని తెలిపారు.
భూ కబ్జాలపై నేను చేస్తున్న ఆరోపణల్లో చివరివరకు నిలబడతానని, పదవి పోయినా, ఆర్థికంగా నష్టపోయినా పారిపోనని తెలిపారు.
మాజీ సైనికోద్యోగి పూసపాటి కుమార రఘునాథరాజుకు 1987లో ఆనందపురం మండలం గంభీరంలో ప్రభుత్వం 2.8 ఎకరాలను కేటాయించిందన్నారు.
1995లో వేరే వారికి ఆయన జిపిఎ కింద ఇచ్చారన్నారు.
2001లో ఆయన చనిపోగా, 22 మే 2013 లో స్వయంగా ఆయనే వచ్చి సబ్‌ రిజిస్ట్రార్‌ ఎదుట సంతకాలు చేసినట్లు రిజిస్ట్రేషన్‌ చేశారన్నారు.