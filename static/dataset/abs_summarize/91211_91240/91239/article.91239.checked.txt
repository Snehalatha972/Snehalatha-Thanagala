కబ్జాకు గురవుతున్న జిల్లా కేంద్ర గ్రంథాలయ స్థలాన్ని కాపాడుకోవాలంటే న్యాయ పోరాటానికి సిద్ధం కావాలని పూర్వ ఎమ్మెల్సీ ఎంవిఎస్‌ శర్మ అన్నారు.'జిల్లా కేంద్ర గ్రంథాలయ భవన నిర్మాణం వెంటనే ప్రారంభించాలి' అనే అంశంపై గురువారం స్థానిక పౌర గ్రంథాలయంలో రౌండ్‌ టేబుల్‌ సమావేశం జరిగింది.పీపుల్‌ ఫర్‌ ఇండియా విశాఖ ఫోరమ్‌, పౌర గ్రంథాలయాల సేవా సమితి సంయుక్త ఆధ్వర్యాన నిర్వహించిన రౌండ్‌ టేబుల్‌ సమావేశానికి ఆయన ముఖ్య అతిథిగా హాజరయ్యారు.ఈ సందర్భంగా ఆయన మాట్లాడుతూ గ్రంథాలయాన్ని నిర్మిస్తామని మంత్రి గంటా హామీ ఇచ్చి, ఉన్న భవనాన్ని తొలగించేశారన్నారు.తొలగించి సంవత్సరాలు గడుస్తున్నా ఇంతవరకూ నిర్మాణం చేపట్టలేదన్నారు.ఇటీవల మంత్రిగా పనిచేసిన పల్లె రఘునాధరెడ్డి కూడా విశాఖ వచ్చినప్పుడు మూడు నెలల్లో గ్రంథాలయాన్ని నిర్మిస్తామని హామీ ఇచ్చి పట్టించుకోలేదన్నారు.దీనిపై ప్రజలతో కలిసి పోరాటానికి సిద్ధమవ్వాలన్నారు.మాజీ ఐఎఎస్‌ అధికారి ఇఎఎస్‌ శర్మ మాట్లాడుతూ, ఉన్న గ్రంథాలయాన్ని పడ గొట్టి నూతనంగా భవనం నిర్మిస్తామని చెప్పి ఆలస్యం చేసిన ప్రత్యూష షిప్పింగ్‌ కంపెనీ క్షమాపణ కింద   రూ.5 కోట్లు నష్ట పరిహారం చెల్లించాలని డిమాండ్‌ చేశారు.ముఖ్యంగా జిల్లా గ్రంథాలయంపై మంత్రి గంటా శ్రీనివాసరావుకు పెత్తనం లేకుండా చర్యలు తీసుకోవాలని, అవసరమైతే ముఖ్యమంత్రి దీని నిర్వహణ చూడాలని తెలిపారు.మాజీ ఎయు వైస్‌ ఛాన్సలర్‌ కెవి.రమణ, లోకసత్తా, సిపిఎం, సిపిఐ, వివిధ ప్రజాసంఘాల నాయకులు పాల్గొన్నారు.