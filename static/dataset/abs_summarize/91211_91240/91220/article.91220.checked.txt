రాష్ట్ర ఆర్థిక శాఖ ఉత్తర్వుల మేరకు తూర్పు గోదావరి జిల్లా అధికారులు ఈ నెల 8వ తేదీ మధ్యాహ్నం నుంచి ట్రెజరీల నుంచి బిల్లుల చెల్లింపులను నిలిపి వేశారు.ఏటా ఆర్థిక సంవత్సరం ముగింపు సందర్భంగా మార్చిలో ఫ్రీజింగ్‌ పెడుతూ రాష్ట్ర ప్రభుత్వం ఉత్తర్వులు ఇస్తుంది.రాష్ట్ర ఆర్థిక పరిస్థితులు బాగోలేవనే పేరుతో ఈ నెలలోనే ట్రెజరీల నుంచి బిల్లుల చెల్లింపును ప్రభుత్వం నిలిపివేసింది.రాష్ట్ర ఆర్థిక నిర్వహణ లావాదేవీల రీత్యా, త్వరలో రాష్ట్ర బడ్జెట్‌ ప్రవేశ పెట్టనున్న నేపథ్యంలో ఈ ఉత్తర్వులను జారీ చేసినట్లు తెలుస్తోంది.జిల్లాలోని అన్ని ఖజానా కార్యాలయాల్లో బిల్లుల చెల్లింపులకు బ్రేక్‌ పడింది.వివిధ అభివృద్ధి పనులు, వేతనాలు, ఇతర అలవెన్సుల బిల్లులన్నింటికీ చెల్లింపులు నిలిచిపోయాయి.రాష్ట్ర ఆర్థిక శాఖ నుంచి ఉత్తర్వులొచ్చే వరకూ బిల్లు చెల్లింపులు నిలిపివేస్తామని ట్రెజరీ డిడి పివి భోగేశ్వరరావు తెలిపారు.జిల్లా అన్ని ట్రెజరీ కార్యాలయాల నుంచి బిల్లులు ఇవ్వడం రెండు రోజులుగా ఆగిపోవడంతో ప్రభుత్వ కార్యకలాపాలు ఆగిపోయాయి.రోజుకు సుమారు   రూ.40 కోట్ల చొప్పున రెండు రోజుల్లో సుమారు  రూ.80 కోట్ల వరకూ లావాదేవీలు నిలిచిపోయాయి.కొన్ని ప్రభుత్వ కార్యాలయాల జీతాలతో పాటు అనేక బిల్లులు పెండింగ్‌లో ఉండటంతో ఉద్యోగులు ఆందోళన పడుతున్నారు.
