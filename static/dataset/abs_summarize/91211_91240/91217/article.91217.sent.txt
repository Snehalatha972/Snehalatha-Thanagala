ప్రజా సమస్యల పరిష్కారంలో కేంద్ర, రాష్ట్ర ప్రభుత్వాలు విఫలమయ్యాయని పిసిసి రాష్ట్ర ఉపాధ్యక్షులు తులసిరెడ్డి విమర్శించారు.
బుధవారం కర్నూలు జిల్లా ఆదోనిలో ఏర్పాటు చేసిన విలేకరుల సమావేశంలో ఆయన మాట్లాడారు.
ఎన్నికల్లో అనేక వాగ్దానాలు చేసిన మోడీ, బాబులు అధికారంలో వచ్చి మూడేళ్లవుతున్నా ఒక్క ప్రజా సమస్యను కూడా తీర్చలేదన్నారు.
రాష్ట్రంలో 15 మంది ముఖ్యమంత్రులు   రూ.1.67 కోట్లు అప్పులు చేస్తే ప్రస్తుత ముఖ్యమంత్రి చంద్రబాబునాయుడు మూడేళ్లలో   రూ.1.16 కోట్లు అప్పు చేశారని అన్నారు.
రాష్ట్రం విడిపోయి ఆర్థికంగా నష్టపోయిందని చెప్పారు.
కేంద్ర ప్రభుత్వం ఆదుకునేందుకు   రూ.5 లక్షల కోట్లు ఇవ్వాల్సి ఉండగా కేవలం   రూ.10,830 కోట్లు మాత్రమే ఇచ్చిందని తెలిపారు.
ప్రత్యేక హోదా అడిగితే ఓటుకు నోటులో ఎక్కడ ఇరికిస్తారోనన్న భయంతో చంద్రబాబు నోరు మెదపడం లేదన్నారు.
కేంద్ర రాష్ట్ర ప్రభుత్వాలు అవలంభిస్తున్న ప్రజావ్యతిరేక విధానాలపై ప్రజల్లో విస్తృత ప్రచారం చేయాలన్నారు.
2019లో కేంద్ర, రాష్ట్రాల్లో కాంగ్రెస్‌ పార్టీని అధికారంలో తెచ్చేందుకు కార్యకర్తలు కలిసికట్టుగా పని చేసే సమయం ఆసన్నమైందన్నారు.
ఈ నెల 16న అమరావతిలో పిసిసి అధ్యక్షులు రఘువీరారెడ్డి ఆధ్వర్యంలో ప్రభుత్వం చేపడుతున్న కార్యక్రమాలపై శ్వేతపత్రాన్ని విడుదల చేస్తున్నట్లు తెలిపారు.