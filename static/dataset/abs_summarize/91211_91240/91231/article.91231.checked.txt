తమ సమస్యలను పరిష్కరించాలని డిమాండ్‌ చేస్తూ ఫ్యాప్టో, జాక్టో ఐక్యవేదిక ఆధ్వర్యాన శనివారం విశాఖలోని ఎంవిపి కాలనీలో మంత్రి గంటా ఇంటిని ఉపాధ్యాయులు ముట్టడించారు.ప్రభుత్వ పాఠశాలలను కుదించవద్దని, అక్రమాలు లేకుండా బదిలీలు చేయాలని, మంత్రి గంటా గతంలో ఇచ్చిన హామీలను అమలు చేయాలని నినాదాలు చేశారు.మంత్రి గంటా ఇంట్లో లేకపోవడంతో సుమారు 2 గంటల పాటు ఇంటి ముందు బైఠాయించి నిరసన తెలిపారు.అప్పటికే సంఘటనా స్థలానికి చేరుకున్న పోలీసులు సుమారు వంద మంది ఉపాధ్యాయులను అరెస్టు చేసి త్రీటౌన్‌ పోలీస్‌స్టేషన్‌కు తరలించారు.ఇందులో సుమారు 25 మంది మహిళా ఉపాధ్యాయులు ఉన్నారు.అరెస్టయిన వారిలో ఎపిటిఎఫ్‌ నుంచి వెంకటపతిరాజు, యుటిఎఫ్‌ నుంచి వైఎఆర్‌కె.ప్రసాద్‌, రాము, డిటిఎఫ్‌ నుంచి మధు, ఎస్టీయు నుంచి శ్రీనివాసులతో పాటు ఫ్యాప్టో ఛైర్మన్‌ పి.బాబురెడ్డి, ప్రధాన కార్యదర్శి హృదయ రాజు, కో-ఛైర్మన్లు పాండురంగవర ప్రసాద్‌, ఎంవి.రమణయ్య తదితరులు ఉన్నారు.ఈ సందర్భంగా నేతలు మాట్లాడుతూ వెబ్‌ కౌన్సెలింగ్‌ వల్ల ఉపాధ్యాయులకు తీవ్ర నష్టం జరుగుతోందన్నారు.బదిలీల్లో నిబంధనలను ప్రభుత్వం తుంగలో తొక్కుతుందని విమర్శించారు.ప్రాథమిక, ఉన్నత పాఠశాలల రద్దు యోచన విరమించుకోవాలని డిమాండ్‌ చేశారు.గతంలో ఇచ్చిన హామీలను అమలు చేయాలని, లేని పక్షంలో ఆందోళన ఉధృతం చేస్తామని హెచ్చరించారు.