ప్రజా సంక్షేమంలో కీలక పాత్ర పోషించే వైద్య, ఆరోగ్య రంగాన్ని ప్రయివేటీకరణ చేస్తే సహించేది లేదని యునైటెడ్‌ మెడికల్‌ అండ్‌ హెల్త్‌ ఎంప్లాయీస్‌ యూనియన్‌ రాష్ట్ర గౌరవాధ్యక్షులు ఎవి.నాగేశ్వరరావు ప్రభుత్వాన్ని హెచ్చరించారు.
తూర్పు గోదావరి జిల్లా కాకినాడ సుందరయ్య భవన్‌లో జరిగిన విలేకరుల సమావేశంలో ఆయన మాట్లాడారు.
ఉద్యోగులను సమస్యలపై పోరాటాలకు సన్నద్ధం చేసి భవిష్యత్‌ కార్యాచరణను చర్చించేందుకు ఈనెల 6, 7 తేదీల్లో సుందరయ్య భవన్‌లో రాష్ట్రస్థాయి శిక్షణ తరగతులను నిర్వహిస్తున్నామన్నారు.
బహుళ ప్రయోజనాలకు కీలకమైన వైద్య, ఆరోగ్య రంగాన్ని ప్రయివేటుపరం చేసేందుకు ప్రభుత్వం ముమ్మరంగా పావులు కదుపుతోందన్నారు.
ప్రభుత్వమే పూర్తి స్థాయిలో ఆరోగ్యం అందించేలా చర్యలు చేపట్టాలన్నారు.
సామాన్యులకు అందించే వైద్య సేవలకు వివిధ పేర్లు పెడుతూ అపోలో, లెనోరా, ధనుష్‌ వంటి కార్పొరేట్‌ సంస్థలకు ప్రభుత్వం కాంట్రాక్టులను కట్టబెడుతుందని విమర్శించారు.
ఏ మాత్రమూ అనుభవం లేని సంస్థలను సైతం ప్రభుత్వం ప్రోత్సహించడం ప్రయివేటు వ్యక్తులతో లాలూచీని బయట పెడుతుందన్నారు.
ఈ రంగాన్ని నిర్వహిస్తున్న ప్రయివేటు సంస్థల వల్ల ప్రజలకు ఏ మాత్రమూ ప్రయోజనం చేకూరదన్నారు.
ఆయా సంస్థల్లో ఖర్చు వాస్తవ చెల్లింపుల కంటే మూడు రెట్లు అధికంగా ఉంటుందని తెలిపారు.
సమావేశంలో యూనియన్‌ రాష్ట్ర ప్రధాన కార్యదర్శి పలివెల శ్రీనివాస్‌, జిల్లా అధ్యక్ష ప్రధాన కార్యదర్శులు జివి.రమణ, రత్నరాజు పాల్గొన్నారు.