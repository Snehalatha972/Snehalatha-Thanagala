విశాఖ భూ దందాపై ప్రభుత్వం స్పందించాలని సిపిఐ జాతీయ కార్యదర్శి కె.నారాయణ డిమాండ్‌ చేశారు.శ్రీకాకుళం జిల్లా సంత కవిటి మండలం బలసలరేవు వంతెన సాధన పోరాట కమిటీ ఆధ్వర్యాన 113 రోజులుగా కొనసాగుతున్న రిలే నిరాహార దీక్షా శిబిరాన్ని ఆదివారం ఆయన సందర్శించారు.ఆయా గ్రామస్తుల పోరాటానికి మద్దతు తెలిపారు.ఈ సందర్భంగా ఆయన మాట్లాడుతూ టిడిపి అధికారంలోకొచ్చాక రాష్ట్రంలో భూ దందాలు పెరిగిపోయాయని విమర్శించారు.ఇసుక, మైనింగ్‌ మాఫియాలు పేట్రేగి పోతున్నాయన్నారు.50 గ్రామాల ప్రజల రాకపోకలకు ఎంతో ప్రయోజనం కలిగించే బలసలరేవు వంతెన నిర్మాణానికి అనుమతులు రాకుండా ఆటంకం కలిగిస్తున్న టిడిపి నాయకులను గ్రామాల్లోకి రానీయకుండా అడ్డుకోవాలన్నారు.అమరావతి వరకూ పాదయాత్ర చేసి వంతెన నిర్మాణానికి ప్రభుత్వం నుంచి అనుమతులు వచ్చేలా కలసికట్టుగా పోరాడుతామన్నారు.సిపిఐ రాష్ట్ర సహాయ కార్యదర్శి జె.వి.సత్యనారాయణమూర్తి, జిల్లా కార్యదర్శి చాపర వెంకటరమణ, పోరాట కమిటీ అధ్యక్షులు నారాయణరావు పాల్గొన్నారు.అనంతరం పలాస మండలం కొత్తపారసాంబ గ్రామానికి వెళ్లి సివిల్స్‌లో మూడో ర్యాంకు సాధించిన రోణంకి గోపాలకృష్ణను కలిసి నారాయణ అభినందించారు.ప్రభుత్వ  పాఠశాలల ఎత్తివేతకు ప్రభుత్వం ప్రయత్నిస్తున్న తరుణంలో తెలుగు మాధ్యమంలోనే సివిల్స్‌లో మూడో ర్యాంకు సాధించడం ప్రభుత్వానికి చెంపపెట్టు వంటిదన్నారు.