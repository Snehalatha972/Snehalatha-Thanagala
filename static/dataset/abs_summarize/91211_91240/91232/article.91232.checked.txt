ఐ.పోలవరం మండలం కొమరగిరి సమీపంలోని 75 ఎకరాల విస్తీర్ణంలో అక్రమ రొయ్యల చెరువుల తవ్వకాన్ని ఠానేపురం సిఎంసి బాలయోగి కాలనీకి చెందిన సుమారు 200 మంది రైతులు శనివారం అడ్డుకున్నారు.చెరువుల తవ్వకాల వల్ల రెండు పంటలు పండే తమ భూములు ఎందుకూ పనికి రాకుండా పోతున్నాయని చెబుతూ రైతు నందికోళ్ల ఈశ్వరరావు పురుగుల మందు తాగేందుకు ప్రయత్నించాడు.తోటి రైతులు వారించారు.ఈ సందర్భంగా రైతులు మాట్లాడుతూ తవ్విన చెరువులను వెంటనే మట్టితో పూడ్చి వేయాలని డిమాండ్‌ చేశారు.మండలంలో వ్యవసాయం చేయడానికి భూమి తరిగి పోతోందని ఆవేదన వ్యక్తం చేస్తున్నారు.ఆక్వా చెరువులపై అధికారులకు ఫిర్యాదు చేసినా పట్టించుకోవడం లేదన్నారు.రాజకీయ పలుకుబడి ఉన్న నాయకులు కూడా ఈ వ్యాపారంపై మక్కువ చూపుతున్నారని తెలిపారు.ఉప్పు శాతం అధికంగా ఉండే రొయ్యల చెరువుల వల్ల చుట్టు పక్కల ఉన్న పంట పొలాలు చౌడుబారి పోతున్నాయన్నారు.దీంతో తీవ్రంగా నష్టపోతున్నామని చెప్పారు.ఇదే పరిస్థితి కొనసాగితే తమకు ఆత్మహత్యలే శరణ్యమన్నారు.