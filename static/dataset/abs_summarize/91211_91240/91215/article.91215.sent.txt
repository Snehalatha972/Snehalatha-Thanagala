విశాఖపట్నం వెంకోజిపాలెంలో నిర్మించిన కార్పొరేట్‌ 'ప్రధమ ఆస్పత్రి'కి ప్రభుత్వ సదుపాయాలు కల్పిస్తామని ముఖ్యమంత్రి చంద్రబాబునాయుడు అన్నారు.
బుధవారం రాత్రి ఆ ఆస్పత్రిని ఆయన ప్రారంభించి మాట్లాడారు.
నవ్యాంధ్రలో  అన్ని కార్పొరేట్‌ ఆస్పత్రులకు ఈ ఆస్పత్రి ప్రథమంగా ఉండాలన్నారు.
60 మంది సీనియర్‌ వైద్యులు కలిసి మంచి నిర్ణయంతో ఈ ఆస్పత్రిని నిర్మించి పేద ప్రజలకు అందుబాటులో ఉంచడం మంచి పరిణామమని  అన్నారు.
ఎటువంటి ప్రమాదం సంభవించినా వాహనాల్లో తీసుకొచ్చే సమయంలో ట్రాఫిక్‌ ఇబ్బందులు వల్ల ఆలస్యం జరిగే అవకాశం ఉందన్న ఆలోచనతో ఆస్పత్రిపై హెలిప్యాడ్‌ కూడా నిర్మించి అత్యాధునిక సేవలకు శ్రీకారం చుట్టారని కొనియాడారు.
600 బెడ్‌లతో, 300 మంది స్పెషలిస్ట్‌లతో ఏర్పాటు చేసిన ఈ ఆస్పత్రిలో రోగులకు ప్రేమానురాగలతో సేవలందించాలన్నారు.
తనకు నచ్చిన సిటీ విశాఖ అని, విశాఖలో మంచి మనసు ఉన్న మనుషులు ఉన్నారని, అటువంటి మనుషులను కాపాడుకోవాల్సిన బాధ్యత మనపై ఉందని అన్నారు.
దీనికి ముందు హోటల్‌ గేట్‌వేలో జరిగిన సెంచూరియన్‌ విశ్వవిద్యాలయ శిలాఫలక ప్రారంభోత్సవంలో పాల్గొని ప్రారంభించారు.
రాత్రి 8.30 గంటలకు శ్రీకాకుళం ఎంపి కింజరాపు రామ్మోహన్‌నాయుడు పెళ్లికి హాజరై వధూవరులను ఆయన ఆశీర్వాదించారు.
కార్యక్రమంలో కేంద్ర మంత్రులు వెంకయ్యనాయుడు, పూసపాటి అశోక్‌గజపతిరాజు, రాష్ట్ర మంత్రులు అయ్యన్న పాత్రుడు, గంటా శ్రీనివాసరావు, కామినేని శ్రీనివాసరావు, ఎమ్మెల్యేలు, ఎంపిలు, ఎమ్మెల్సీలు పాల్గొన్నారు.