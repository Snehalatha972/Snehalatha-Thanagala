విశాఖ జిల్లాలో వెలుగు చూస్తోన్న భూ దందాలపై ప్రజల సహకారంతో పెద్ద ఉద్యమం చేపట్టాల్సిన అవసరముందని అఖిలపక్ష రౌండ్‌ టేబుల్‌ సమావేశంలో వక్తలు ఉద్ఘాటించారు.గురువారం విశాఖ నగరంలోని మేఘాలయ హోటల్‌లో వైఎస్సార్‌ కాంగ్రెస్‌ పార్టీ ఆధ్వర్యాన 'విశాఖలో భూ దందా' అనే అంశంపై జరిగిన రౌండ్‌ టేబుల్‌ సమావేశంలో పలు రాజకీయ పార్టీల నేతలు పాల్గొన్నారు.వైసిపి జిల్లా అధ్యక్షులు గుడివాడ అమర్‌నాథ్‌ అధ్యక్షత వహించిన ఈ సమావేశంలో మాజీ మంత్రి, వైఎస్సార్‌ పార్టీ రాష్ట్ర నేత బొత్స సత్యనారాయణ మాట్లాడుతూ 233 గ్రామాల్లో లక్ష ఎకరాలు ఎఫ్‌ఎంబిలు తారుమారైనట్లు అన్ని పత్రికల్లోనూ వార్తలొచ్చాయన్నారు.గ్రామం నుంచి జిల్లా స్థాయి వరకూ ఏడు చోట్ల రికార్డులు అందుబాటులో ఉంటాయని, ప్రభుత్వ భూములపై ఇంత అలసత్వం జరిగిందంటే పెద్దల హస్తముందని విమర్శించారు.సిపిఎం రాష్ట్ర కార్యదర్శివర్గ సభ్యులు సిహెచ్‌.నరసింగరావు మాట్లాడుతూ కలెక్టర్‌, వివిధ స్థాయిల్లో తాము పని చేసినప్పుడు రక్షించిన ప్రభుత్వ భూములన్నీ పోతున్నాయని పూర్వ ఐఎఎస్‌లు తీవ్ర ఆవేదనకు గురౌతున్నారని తెలిపారు.విశాఖ నగరం నడిబొడ్డున దసపల్లాలో 50 ఎకరాలు   రూ.250 కోట్ల విలువ కలిగినవి ఆక్రమణకు గురయ్యాయని, దీనిపై పోరాడాలని పిలుపునిచ్చారు.వైఎస్సార్‌ పార్టీ ప్రధాన కార్యదర్శి విజయసాయిరెడ్డి మాట్లాడుతూ రాష్ట్రపతికి అన్ని పార్టీలు మెమోరాండం ఇవ్వాలన్నారు.కోర్టునాశ్రయించాలని, దశలవారీగా ఆందోళన చేయాలని కోరారు.సిపిఐ విశాఖ జిల్లా కార్యదర్శి స్టాలిన్‌ మాట్లాడుతూ భూములపై సిపిఐ గతం నుంచీ పోరాడుతుందన్నారు.ఈ సమావేశంలో కాంగ్రెస్‌ పార్టీ నాయకులు సతీష్‌వర్మ, లోక్‌సత్తా రాష్ట్ర నాయకులు భీశెట్టి బాబ్జీ, జనసేన నాయకులు దుర్గాప్రసాద్‌, ఉత్తరాంధ్ర రక్షణ వేదిక వ్యవస్థాపకులు శివశంకర్‌, హైకోర్టు లాయర్లు, ఎయు ప్రొఫెసర్లు పలువురు ప్రజా సంఘాల నాయకులు పాల్గొన్నారు.