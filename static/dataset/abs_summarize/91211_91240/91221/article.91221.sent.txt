దేశంలో మహిళలను మనువాదం, తిరోగామి భావాల వైపు తీసుకెళ్తున్న హిందూ మతోన్మాదానికి వ్యతిరేకంగా ఈ నెల 19 నుంచి 25 వ తేదీ వరకు రాష్ట్ర వ్యాప్తంగా ఉద్యమానికి తెరలేపామని ప్రగతిశీల మహిళా సంఘం రాష్ట్ర కార్యదర్శి పి.పద్మ తెలిపారు.
ఇందులో భాగంగా ప్రదర్శనలు, సభలు, సమావేశాలు, సదస్సులు నిర్వహించనున్నట్లు ఆమె తెలిపారు.
విజయవాడ గాంధీనగర్‌లో మంగళవారం ఆమె విలేకరులతో మాట్లాడారు.
నగరంలో మూడు రోజుల పాటు నిర్వహించిన సంఘం రాష్ట్ర 7వ మహాసభల్లో ఆమోదించిన తీర్మానాలను విలేకరులకు వివరించారు.
కొత్త రాజధాని ప్రాంతంలో ఉపాధి కోల్పోతున్న భూమి లేని మహిళలకు ప్రభుత్వం ప్రత్యామ్నాయ జీవనోపాధికి ఏర్పాట్లు చేయాలని కోరారు.
చట్ట సభల్లో మహిళలకు 50 శాతం రిజర్వేషన్లు ఇచ్చే విధంగా బిల్లులో మార్పులు చేసి పార్లమెంటులో ఆమోదించాలని డిమాండ్‌ చేశారు.
బీచ్‌ పరిసర ప్రాంతాల్లో ఆహారం అమ్మే దగ్గర మద్యాన్ని కూడా విక్రయించే అవకాశం కల్పిస్తున్న జిఒ 470ని, సుప్రీంకోర్టు తీర్పు ప్రకారం 500 మీటర్ల దూరం లోపు ఉన్న మద్యం షాపులను రద్దు చేయాలని, గోమాంసం తినడాన్ని నిషేధిస్తూ చేసిన చట్టాలను రద్దు చేయాలని డిమాండ్‌ చేశారు.
చైతన్య మహిళా సమాఖ్య నాయకులను, కార్యకర్తలను నేరస్తులుగా పోలీసులు ఫొటోలు, వాల్‌పోస్టర్లలో ముద్రించి ప్రచారం చేయడాన్ని మహాసభ తీవ్రంగా ఖండించిందని వివరించారు.
ప్రగతిశీల మహిళా సంఘం నూతన కార్యవర్గం ఎన్నికైంది.
రాష్ట్ర అధ్యక్షులుగా ఎన్‌.విష్ణు, ఉపాధ్యక్షులుగా జయక్క, బి.రమాసుందరి, ప్రధాన కార్యదర్శిగా బి.పద్మ, సహాయ కార్యదర్శులుగా పి.విజయ, శీలం ఏసమ్మ, కోశాధికారిగా పి.అనసూయ సహా మొత్తం 17 మందితో కార్యవర్గం ఎన్నికైంది.