మద్యాన్ని విచ్చలవిడిగా విక్రయిస్తూ రాష్ట్రాన్ని మద్యాంధ్రప్రదేశ్‌గా మార్చేశారని అఖిల భాతర ప్రజాతంత్ర మహిళా సంఘం రాష్ట్ర ప్రధాన కార్యదర్శి డి.రమాదేవి విమర్శించారు.
మద్యం నియంత్రించాలని డిమాండ్‌ చేస్తూ ఐద్వా ఆధ్వర్యంలో చేపట్టిన రాష్ట్ర జాతా అనంతపురం జిల్లాకు శుక్రవారం చేరుకుంది.
మద్యంపై యుద్ధం నినాదంతో జిల్లా కేంద్రంలోని మున్సిపల్‌ కార్యాలయం ఎదుట బహిరంగ సభ నిర్వహించారు.
ముఖ్య అతిథిగా హాజరైన డి.రమాదేవి మాట్లాడుతూ ప్రభుత్వం జూన్‌ చివరి మాసం లోపు ప్రస్తుతం ఉన్న వాటిలో 4వ భాగం మద్యం షాపులు నియంత్రించాలని, లేని పక్షంలో ఐద్వా ఆధ్వర్యంలో ప్రత్యక్ష దాడులకు దిగుతామని హెచ్చరించారు.
పేదలు మద్యం మహమ్మారికి బానిసలై చనిపోతున్నారన్నారు.
ముఖ్యమంత్రి చంద్రబాబు నాయుడు మద్యాన్ని నియంత్రిస్తామని ఎన్నికల ముందు హామీ ఇచ్చి మాట తప్పారని విమర్శించారు.
ఈ కార్యక్రమంలో ఐద్వా జిల్లా అధ్యక్ష, ప్రధాన కార్యదర్శులు లక్ష్మిదేవి, సావిత్రమ్మ, మానవ హక్కుల వేదిక నాయకులు ఎస్‌ఎం.బాషా, జెవివి నాయకులు ప్రసూన, కార్పొరేటర్‌ భూలక్ష్మి, పద్మావతి, మహిళా సమాఖ్య నాయకులు పద్మావతి, ఐద్వా నాయకులు చంద్రిక, రామాంజనమ్మ, యమున పాల్గొన్నారు.
కుటుంబాలను నాశనం చేస్తూ, ప్రజల ధన, మాన, ప్రాణాలను హరిస్తున్న మద్యాన్ని నియంత్రించాలని డిమాండ్‌ చేస్తూ అఖిల భారత ప్రజాతంత్ర మహిళా సంఘం ( ఐద్వా ) ఆధ్వర్యాన విశాఖ జగదాంబ జంక్షన్లో 'వనితా కళాజాతా'ను శుక్రవారం సంఘం రాష్ట్ర అధ్యక్షురాలు బి.ప్రభావతి జెండా ఊపి ప్రారంభించారు.
ఈ సందర్భంగా ఆమె మాట్లాడుతూ రాష్ట్రంలో ఏరులై పారుతున్న మద్యాన్ని నియంత్రించాలని, ఎన్నికల్లో ఇచ్చిన హామీ మేరకు బెల్టు షాపులను రద్దుచేయాలని డిమాండ్‌ చేశారు.
జాతా ముగింపు సందర్భంగా ఈ నెల 17న విజయవాడలో బహిరంగ సభను నిర్వహించనున్నట్లు తెలిపారు.