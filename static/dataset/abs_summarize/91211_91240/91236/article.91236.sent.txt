రాష్ట్ర బేవరేజెస్‌ కార్పొరేషన్‌ పరిధిలోని మద్యం డిపోల్లో నూతనంగా ప్రవేశ పెడుతున్న బయోమెట్రిక్‌ పద్ధతి నుంచి హామాలీలను మినహాయించాలని ఎపిఎస్‌బిసిఎల్‌, ఇండియన్‌ మేడ్‌ ఫారిన్‌ లిక్కర్‌ ( ఐఎంఎఫ్‌ఎల్‌ ) డిపోల హమాలీ యూనియన్‌ డిమాండ్‌ చేసింది.
ఈ మేరకు కార్పొరేషన్‌ మేనేజింగ్‌ డైరెక్టర్‌కు యూనియన్‌ నాయకులు శుక్రవారం వినతిపత్రం అందజేశారు.
ఎపిఎస్‌బిసిఎల్‌లో హమాలీలను ఇంతవరకు భాగస్వాములుగా ప్రభుత్వం పరిగణించలేదని, కార్పొరేషన్‌ కూడా డిపార్ట్‌మెంట్‌ కార్మికులుగా గుర్తించలేదని వివరించారు.
తమ సేవల వల్ల  కేంద్ర, రాష్ట్ర ప్రభుత్వాలకు, మద్యం కంపెనీలకు కోట్లాది   రూపాయల ఆదాయం లభిస్తోందన్నారు.
సరుకు ఎగుమతి, దిగుమతి సమయాల్లో ప్రమాదాలకు గురైన హమాలీను కూడా పట్టించుకోవడం లేదని ఆందోళన వ్యక్తం చేశారు.
పిఎఫ్‌, ఇఎస్‌ఐ, పెన్షన్‌ సౌకర్యాలను నేటికీ కల్పించలేదన్నారు.
హాజరు విషయంలో బయోమెట్రిక్‌ విధానం అమలు చేయాలని చూడటం సబబు కాదన్నారు.
ఈ విధానం సర్దుబాట్లకు ఆటంకంగా మారి, పని కుంటుపడే అవకాశం ఉందని వివరించారు.
ఈ విషయాలను పరిగణనలోకి తీసుకొని బయోమెట్రిక్‌ విధానం నుంచి హమాలీలను మినహాయించాలని కోరారు.
డైరెక్టర్‌ను కలిసిన వారిలో యూనియన్‌ గౌరవాధ్యక్షులు కె ఉమామహేశ్వరరావు, అధ్యక్ష ప్రధాన కార్యదర్శులు ఎన్‌వి సుబ్బారెడ్డి, వి కొండలరావు, కోశాధికారి ఇ శ్రీనివాసు ఉన్నారు.