రాజధానిలో నిర్మిస్తున్న సీడ్‌ యాక్సెస్‌, అనుబంధ రోడ్ల నిర్మాణంలో జాప్యాన్ని ఏ మాత్రం సహించేది లేదని ముఖ్యమంత్రి చంద్రబాబు స్పష్టం చేశారు.
రాజధానిలో నిర్మిస్తున్న రహదారులు, పరిపాలన, విద్యా నగరాలపై తన నివాసంలో శనివారం సమీక్ష నిర్వహించారు.
గడువు లోగా పనులు పూర్తి చేయని నిర్మాణ సంస్థలపై చర్యలు తీసుకోవాలని అధికారులను ఆదేశించారు.
భూ సేకరణలో ఉండవల్లి, పెనుమాక, తదితర గ్రామాల నుంచి ఎదురైన అవరోధాలను ఒక్కొక్కటిగా అధిగమిస్తున్నామని సిఆర్‌డిఎ కమిషనర్‌ చెరుకూరి శ్రీధర్‌ సిఎంకు వివరించారు.
భూసేకరణకు ముందుకొస్తున్న వారి నుంచి మొదట భూమిని సమీకరించి, తరువాత భూసేకరణకు ముందుకెళ్లాలని సిఎం సూచించారు.
ఇంకా ఎవరైనా తమ భూముల్లో సాగు చేసుకుంటామంటే వారిని అలానే వదిలి పెడతామని, రానున్న కాలంలో ఆ భూముల్ని వ్యవసాయేతర అవసరాలకు వినియోగించకుండా ఆ ప్రాంతం మొత్తాన్ని గ్రీన్‌ బెల్ట్‌ కింద ప్రకటిస్తామని సిఎం పేర్కొన్నారు.
రాజధానిలో జరుగుతున్న అభివృద్ధిని అడ్డుకోవడం సమంజసం కాదన్నారు.
అమరావతిలో ఏర్పాటవుతున్న యూనివర్సిటీలన్నింటిపైనా రాష్ట్ర వ్యాప్తంగా విద్యార్థులకు అవగాహన కల్పించాలన్నారు.
తొమ్మిది నగరాలను అనుసంధానం చేస్తూ మెకన్సీ సంస్థ  రూపొందించిన హ్యాపీ సర్కిల్‌ గురించి సంస్థ ప్రతినిధులను సిఎం అడిగి తెలుసుకున్నారు.
సమావేశం అనంతరం పురపాలక శాఖ మంత్రి నారాయణ మీడియాతో మాట్లాడుతూ రాజధానిలో ఇళ్లు లేని కూలీలకు కేంద్ర, రాష్ట్ర ప్రభుత్వాలు కలిసి 10 చోట్ల ఇళ్లు కట్టించాలని సమావేశంలో నిర్ణయించారన్నారు.