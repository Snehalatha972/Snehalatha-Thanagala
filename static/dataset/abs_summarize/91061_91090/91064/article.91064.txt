మిషన్‌ భగీరథకు బీహెచ్‌ఈఎల్‌ యంత్రాలను ఉపయోగించనున్నట్టు మిషన్‌ భగీరథ వైస్‌చైర్మన్‌ వేముల ప్రశాంత్‌రెడ్డి తెలిపారు.
గురువారం సచివాలయంలోని తన ఛాంబర్‌లో భెల్‌ అధికారులతో సమావేశమయ్యారు.
సీఎం కేసీఆర్‌ ప్రభుత్వ రంగ సంస్థలను ప్రొత్సహిస్తున్నారని వివరించారు.
భెల్‌ దగ్గరే ఎలక్ట్రోమెకానికల్‌ యంత్రాలను సమకూర్చుకోవాలని సీఎం సూచించినట్టు చెప్పారు.
పంపులు సైతం ఆ కంపెనీ నుంచే కొనాలని చెప్పినట్టు వివరించారు.
పనులు వేగంగా జరుగుతున్నాయని, గత తొమ్మిది నెలల్లో   రూ.10 వేల కోట్ల పనులు జరిగితే, ఇప్పటివరకు   రూ.6 వేల కోట్ల మేర బిల్లులు చెల్లించినట్టు తెలియజేశారు.
గుజరాత్‌లో వాటర్‌గ్రిడ్‌ను పూర్తిచేయడానికి 13 సంవత్సరాలు పట్టిందని, తెలంగాణలో మూడున్నరేండ్లల్లోనే పూర్తిచేసేందుకు చర్యలు తీసుకున్నామన్నారు.
అధికారులు, వర్క్‌ ఏజేన్సీలు రాత్రి, పగలూ పనిచేస్తున్నారన్నారు.
227 పంపింగ్‌ స్టేషన్లల్లో 10 నుంచి 2900 హెచ్‌పీ సామర్థ్యం ఉన్న 1066 మోటార్లు కావాలని ఆర్‌డబ్ల్యూఎస్‌ ఇంజనీర్‌ ఇన్‌ చీఫ్‌ సురేందర్‌రెడ్డి చెప్పారు.
ఈ సమావేశంలో భెల్‌ జనరల్‌ మేనేజర్లు నరేంద్రకుమార్‌, జి.కె.హెడూ, అదనపు జనరల్‌ మేనేజర్‌ పంకజ్‌ రస్తోగీ, మార్కెటింగ్‌ సూపర్‌ స్పెషలిస్ట్‌ గోపాలకృష్ణన్‌, ఆర్‌డబ్ల్యూఎస్‌ సలహాదారు జ్ఞానేశ్వర్‌ పాల్గొన్నారు.
