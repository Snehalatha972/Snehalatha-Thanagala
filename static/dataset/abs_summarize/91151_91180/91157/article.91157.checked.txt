కర్నూలు జిల్లా టిడిపి ఆళ్లగడ్డ నియోజకవర్గ ఇన్‌ఛార్జి గంగుల ప్రభాకర్‌రెడ్డి పార్టీని వీడి వైసిపిలో చేరనున్నారు. బుధవారం మధ్యాహ్నం 3.45 గంటలకు ఆయన జగన్‌ సమక్షంలో వైసిపిలో చేరనున్నారు. గంగుల సోదరులు మంగళవారం నియోజకవర్గ కార్యకర్తలతో సమావేశం నిర్వహించారు. గంగుల ప్రభాకర్‌రెడ్డి మాట్లాడుతూ 2014లో చంద్రబాబు ఆహ్వానం మేరకు టిడిపిలో చేరానన్నారు. అదే ఏడు జరిగిన సార్వత్రిక ఎన్నికల్లో తాను పోటీ చేసి ఓడిపోయానన్నారు. ఆ తరువాత జరిగిన ఉప ఎన్నికల్లో టిడిపి అధిష్టానం పోటీ పెట్టకూడదని నిర్ణయించిందని తెలిపారు. ఆ రోజు పోటీ జరిగి ఉంటే తాము గెలిచే పరిస్థితిలో ఉన్నానని, అయినా చంద్రబాబు నిర్ణయాన్ని శిరసావహించామన్నారు. ఇటీవల వైసిపి నుంచి టిడిపిలో చేరిన ఎమ్మెల్యేలకు చంద్రబాబు అధిక ప్రాధాన్యత ఇస్తుండడంతో కార్యకర్తలకు అన్యాయం జరుగుతోందని అన్నారు. 'నాకు పదవులు ముఖ్యం కాదు మీ శ్రేయస్సే ముఖ్యం' అని చెప్పడంతో నాయకులు, కార్యకర్తలు మూకుమ్మడిగా వైసిపిలో చేరాలని చెప్పారు. దీంతో బుధవారం వైసిపి అధ్యక్షుడు జగన్‌ సమక్షంలో పార్టీలో చేరుతున్నామని గంగుల ప్రభాకర్‌ రెడ్డి ప్రకటించారు.
