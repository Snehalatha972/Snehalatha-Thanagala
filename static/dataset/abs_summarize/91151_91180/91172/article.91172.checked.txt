భారత ప్రధాని నరేంద్రమోడీ, అమెరికా అధ్యక్షులు ట్రంప్‌లది కార్పొరేట్‌ బంధమని సిపిఐ జాతీయ కార్యదర్శి నారాయణ విమర్శించారు. తిరుపతి బైరాగిపట్టెడలోని సిపిఐ జిల్లా కార్యాలయంలో బుధవారం ఆయన విలేకరులతో మాట్లాడుతూ అమెరికా పర్యటన సందర్భంగా మోడీ- ట్రంప్‌లు ఆలింగనాలు చేసుకుంటూ కార్పొరేట్‌ శక్తులకు మేలు చేకూరే ఒప్పందాలు చేసుకున్నారన్నారు. హెచ్‌-1 వీసాలు రాక అవస్థలు పడుతున్న విద్యార్థుల సమస్యలు పట్టించుకోకపోవడం దారుణమన్నారు. రాష్ట్రపతి అభ్యర్ధిగా కోవింద్‌ను ఎంచుకున్నారని, ఆయనేమీ ఆర్‌ఎస్‌ఎస్‌కు అతీతుడుకాదన్నారు. తమతో బిజెపి నాయకుల సంప్రదింపులు జరిపినప్పుడు ఆర్‌ఎస్‌ఎస్‌ వాళ్లు వద్దని చెప్పామని, దానికి భిన్నంగా కోవింద్‌ను ఎంపిక చేయడంతో మీరా కుమార్‌ని ప్రతిపక్షాలతో కలిసి రంగంలోకి దింపామన్నారు. దేశంలో లౌకికవాదాన్ని కాపాడేందుకు మీరాకుమార్‌కు మద్దతు ఇచ్చామన్నారు. మోడికి వ్యతిరేకంగా వామపక్షాలు, లౌకికవాదులను ఒకటిచేసి కేంద్రం తీరుపై ఉద్యమిస్తామని హెచ్చరించారు. రాష్ట్రంలో భూమాఫియా, ఇసుక మాపియా పెరిగిపోయిందని, సాక్షాత్తు మంత్రులు ఇందుకు సహకరించడం దారుణమన్నారు. రాష్ట్ర ప్రభుత్వానికి బుద్ధి చెప్పేలా ప్రజలను చైతన్యవంతులను చేస్తామని హెచ్చరించారు. ఈ సమావేశంలో ఆ పార్టీ నాయకులు రామానాయుడు, చిన్నం పెంచులయ్య, వెంకయ్య, మురళీ, తదితరులు పాల్గొన్నారు.
