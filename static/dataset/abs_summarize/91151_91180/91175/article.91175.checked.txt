మున్సిపల్‌ కార్మికుల్ని కార్పోరేట్‌ సంస్థలకు తాకట్టు పెట్టే టెండర్ల విధానాన్ని రద్దు చేయడంతో పాటు ఇతర డిమాండ్ల సాధనకై జులై 11 నుంచి 13 వరకూ నిర్వహించ తలపెట్టిన రాష్ట్ర వ్యాప్త సమ్మెను జయప్రదం చేయాలని మున్సిపల్‌ కార్మికుల జెఎసి పిలుపు నిచ్చింది. విజయవాడలోని దాసరి భవన్‌లో మంగళవారం జరిగిన విలేకరుల సమావేశంలో సిఐటియు నాయకులు కె.ఉమామహేశ్వరరావు మాట్లాడుతూ రాష్ట్ర ప్రభుత్వం మున్సిపల్‌ కార్మికుల న్యాయమైన డిమాండ్లను పరిష్కరించకుండా మొండిగా జిఒ 279 అమలుకు టెండర్లు పిలవడాన్ని తప్పుపట్టారు. కార్మిక సంఘాలతో చర్చింకుండానే ఏకపక్షంగా వ్యవహరించడం ప్రభుత్వ నియంతృత్వ ధోరణికి అద్దం పడుతోందన్నారు. గత 20 నుంచి 25 ఏళ్ళుగా మున్సిపాలిటీలనే నమ్ముకుని బతుకుతున్న వారిని అక్కడ్నించి గెంటేసి కార్పోరేట్‌ సంస్థలకు తాకట్టు పెట్టడం దుర్మార్గపూరితమైన చర్య అన్నారు. ప్రజారోగ్యం, పౌరసేవల బాధ్యత ప్రభుత్వాలదే అని రాజ్యాంగం సూచిస్తోందన్నారు. ప్రభుత్వ విధానాలకు అనుకూలంగా పట్టణాలలో పౌరసేవలను ప్రైవేట్‌ సంస్థలకు అప్పగిస్తే ప్రజారోగ్యం ప్రమాదంలో పడుతుందన్నారు. ప్రతి పనికీ యూజర్‌ ఛార్జీల్ని ప్రవేశపెట్టబోతున్నారని ఆయన పేర్కొన్నారు. ఎఐటియుసి నాయకులు ఎ.రంగనాయకులు, ఐఎన్‌టియుసి నాయకులు వై.వి రమణ మాట్లాడుతూ కాంట్రాక్టు, ఔట్‌ సోర్సింగ్‌ కార్మికులకు వేతనాలు పెంచుతూ రాష్ట్ర ప్రభుత్వం జారీ చేసిన 151 జీఓ గతేడాది జారీ చేసినా అమలు చేయడం లేదన్నారు. తెలుగుదేశం ప్రభుత్వం 10వ పిఆర్సీ వేతనాలు చెల్లించకుండా కార్మికులకు తీరని ద్రోహం చేస్తోందన్నారు. ఈ సమావేశంలో నాయకులు వరికల్లు రవి, మధుబాబు, ఎస్‌.శంకరరావు, కె.పోలారి, ఎం.శివరామకృష్ణ పాల్గొన్నారు.
