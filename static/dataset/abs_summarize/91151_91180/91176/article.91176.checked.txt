లక్షలాది మంది అసంఘటిత కార్మికులు, స్కీమ్‌ వర్కర్ల వేతనాల పెంపుదలకు ముఖ్యమంత్రి చంద్రబాబు నాయుడు ఎలాంటి చర్యలూ తీసుకోవట్లేదు. ఏళ్ల తరబడి వేతన సవరణ చేయకుండా కార్మిక సంక్షేమాన్ని యాజమాన్యాల దయాదాక్షిణ్యాలకు ఒదిలేశారు. సుప్రీం కోర్టు సమాన పనికి సమాన వేతనమివ్వాలని తీర్పు ఉన్నా చంద్రబాబు ప్రభుత్వం అమలుచేయడం లేదు. ముఖ్యమంత్రికి ఏమైనా ప్రత్యేకమైన కోర్టు ఉందా అని సిఐటియు రాష్ట్ర ప్రధాన కార్యదర్శి ఎంఎ.గఫూర్‌ మండిపడ్డారు. మంగళవారం గుంటూరు కలెక్టరేట్‌ వద్ద సిఐటియు చేపట్టిన రిలే దీక్షలను గఫూర్‌ ప్రారంభించారు. ఈ సంసదర్భంగా ఆయన మాట్లాడుతూ రాష్ట్రంలో ప్రతి ఒక్క కుటుంబానికీ కనీసం రూ.పది వేల ఆదాయం వచ్చేటట్లు చేయడమే తన ధ్యేయమని ముఖ్యమంత్రి ప్రకటించుకున్నప్పటికీ ఆచరణలో అమలు చేయడం లేదని చెప్పారు. స్కీమ్‌ వర్కర్లు రూ.ఐదు, ఆరు వేల వేతనాలకు వెట్టిచాకిరీ చేస్తున్నారని పేర్కొన్నారు. వివిధ రంగాల్లోని కార్మికులు వేతన సవరణ జరగకపోవటంతో ప్రతినెలా రూ.1500 కోట్లు నష్టపోతున్నారని చెప్పారు. తక్షణమే రాష్ట్రంలో వేతన సవరణ చేసి వేతనాలు పెంచకపోతే కార్మికుల ఆగ్రహానికి గురికావాల్సి ఉంటుందని హెచ్చరించారు. కార్మిక సంక్షేమాన్ని గాలికి ఒదిలేసిన ప్రభుత్వాలను మేల్కొలిపేలా జులై 3న కలెక్టరేట్ల వద్ద జరిగే కార్మిక శంఖారావాన్ని విజయంతం చేయాలని పిలుపునిచ్చారు.
