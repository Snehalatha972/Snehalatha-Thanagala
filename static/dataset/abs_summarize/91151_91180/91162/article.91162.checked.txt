గోసంరక్షక దళాల పేరుతో బిజెపి అనుబంధ సంఘాలైన సంఘ్ పరివార్‌, ఆర్‌ఎస్‌ఎస్‌ వంటి సంస్థలు ముస్లిం, మైనార్టీలపై దాడులు చేస్తూ అమాయకుల ప్రాణాలు తీస్తున్నాయని సిపిఐ రాష్ట్ర కార్యదర్శి కె.రామకృష్ణ తెలిపారు. శుక్రవారం సిపిఐ అనంతపురం జిల్లా కార్యాలయంలో నిర్వహించిన విలేకరుల సమావేశంలో మాట్లాడారు. రైతుల సంక్షేమానికి ప్రభుత్వం కృషి చేయాలని డిమాండ్‌ చేస్తూ ఈనెల 24, 25, 26వ తేదీలలో దేశవ్యాప్తంగా సిపిఐ ఆధ్వర్యంలో వ్యవసాయ సంక్షోభ విముక్తి ఆందోళనలు నిర్వహిస్తున్నట్లు తెలిపారు. విశాఖలో భూ కుంభకోణాలకు పాల్పడిన వారిపై ఎందుకు చర్యలు తీసుకోవడం లేదని సిఎం చంద్రబాబును ప్రశ్నించారు. భూకుంభకోణాలకు వ్యతిరేకంగా అక్రమార్కులను శిక్షించాలని డిమాండ్‌ చేస్తూ జూలై 6న విశాఖ నగరంలో పాదయాత్ర నిర్వహిస్తున్నట్లు తెలిపారు. దేశవ్యాప్తంగా బిజెపి అనుబంధ సంఘాలు 28 మందిని కొట్టి చంపారని తెలిపారు. మృతుల్లో 24 మంది మైనార్టీ ముస్లిములే ఉన్నారని చెప్పారు. బిజెపి ప్రభుత్వం మతోన్మాదాన్ని ప్రేరేపిస్తోందని తెలిపారు. కేంద్ర ప్రభుత్వం అనుసరిస్తున్న వ్యతిరేక విధానాలతో దేశంలో వ్యవసాయం తీవ్ర సంక్షోభంలో కూరుకుపోయిందన్నారు. డాక్టర్‌ ఎంఎస్‌ స్వామినాధన్‌ కమిటీ సిఫార్సులు అమలు చేయకుండా, రైతులు పండించిన పంటలకు కనీస గిట్టుబాటు ధర కల్పించకుండా తీవ్ర ఇబ్బందులకు గురిచేయడం దారుణమన్నారు.
