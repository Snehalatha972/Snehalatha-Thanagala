ఎయిడెడ్‌ విద్యాసంస్థల్లో నియామకాలు రద్దు చేస్తూ 2004లో ఇచ్చిన ఉత్తర్వులను తిరిగి మరలిస్తున్నట్టు విద్యాశాఖ ప్రభుత్వ ప్రత్యేక ప్రధాన కార్యదర్శి ఆదిత్య నాధ్‌ దాస్‌ జీవో41ను  విడుదల చేశారు. 2002, సెప్టెంబర్‌ 23 నాటికి అనుమతి పొందిన అన్‌ఎయిడెడ్‌ అభ్యర్థులకు ఒకేసారి నియామక పద్ధతిలో ఖాళీగా ఉన్న ఎయిడెడ్‌ పోస్టులలో నియమిస్తారు. 2017, జూన్‌ 30 వరకు ఆ పోస్టులలో పనిచేస్తున్న వారికి ఈ ఉత్తర్వులు వర్తిస్తాయి. ఇందుకు ఆ పోస్టు నియామక అధికారిచే మంజూరు కాబడి, ప్రస్తుత ఉపాధ్యాయ, విద్యార్థి పరిసమాప్తి ప్రకారం అవసరమైనదిగా ఉండాలి. ఒక కేడరులో మంజూరైన అన్‌ఎయిడెడ్‌ పోస్టులో ఒకరికంటే ఎక్కువమంది పనిచేస్తున్న వారి సీనియారిటీని పరిగణనలోకి తీసుకోవాలి. పదోన్నతి కింద కేటగిరీ ఉంటే ఖాళీ ఎయిడెడ్‌ పోస్టులను 2:1 నిష్పత్తిలో భర్తీ చేయాలి. యుటిఎఫ్‌ డిమాండ్‌ మేరకు 2002, సెప్టెంబర్‌ 23 తర్వాత అనుమతి పొందిన అన్‌ఎయిడెడ్‌ పోస్టులలో పనిచేస్తున్న ఉపాధ్యాయులకు కూడా వర్తింపజేయాలని యుటిఎఫ్‌ అధ్యక్ష ప్రధాన కార్యదర్శులు ఐ వెంకటేశ్వరరావు, పి బాబురెడ్డి  డిమాండ్‌ చేశారు.