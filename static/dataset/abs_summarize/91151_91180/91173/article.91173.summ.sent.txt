కౌలు రైతుల సంఘం రాష్ట్ర ప్రధాన కార్యదర్శి పి.జమలయ్య పర్యవేక్షణలో 'కౌలు రైతు రక్షణ పోరుయాత్ర' పేరుతో జీపుజాతా బుధవారం విశాఖ జిల్లాలోని దేవరాపల్లి, కె.కోటపాడు, చౌడువాడ తదితర ప్రాంతాల్లో జరిగింది. 
ఈ జీపుజాతా దేవరాపల్లిలోని కూరగాయల మార్కెట్‌ను దర్శించగా, జమలయ్య అక్కడి రైతుల సమస్యలను అడిగి తెలుసుకున్నారు. 
అప్పుడు రైతులు దళారులంతా ఏకమై పట్టణ ప్రాంతాల్లో అమ్మే ధరలో సగం రేటుకు కూడా కొంటలేరని, కిలో రూ.5కి మించి ఇవ్వడం లేదన్నారు. 
అప్పుడు జమలయ్య మాట్లాడుతూ రాష్ట్రంలో 80 శాతం భూమిని 32 లక్షల మంది కౌలురైతులు సాగు చేస్తున్నారని, వీరిలో దళితులు, వెనుకబడిన తరగతుల వారే ఎక్కువగా ఉన్నారని, వీరు అధిక వడ్డీలకు అప్పు తెచ్చి పంటలు పండించినా వాటికి మార్కెట్‌లో ధర ఉండటం లేదని చెప్పారు. 
ఈ కార్యక్రమంలో సంఘం జిల్లా ప్రధాన కార్యదర్శి ఎ.బాలకృష్ణ, నాయకులు నాగిరెడ్డి సత్యనారాయణ తదితరులు పాల్గొన్నారు.
