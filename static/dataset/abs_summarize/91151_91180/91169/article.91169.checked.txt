దేవాలయ పర్యాటకాన్ని పెంచేందుకు పర్యాటక శాఖ రూ.9 కోట్లతో నూతనంగా ఆరు వోల్వో బస్సులను కొనుగోలు చేయాలని నిర్ణయించింది. ఈ మేరకు సచివాలయంలో గురువారం నిర్వహించిన పర్యాటక అభివృద్ధి సంస్థ పాలకవర్గ సమావేశంలో నిర్ణయించారు. పర్యాటక శాఖలో ప్రస్తుతం పదిహేడేళ్ల క్రితం బోట్లు ఉండగా వాటి స్థానంలో రూ.2 కోట్లతో అత్యాధునిక బోట్లను కొనుగోలుచేయాలని నిర్ణయించారు. తిరుపతి కేంద్రంగా ఇతర రాష్ట్రాల నుంచి పర్యాటకులను ఆకర్షించేందుకు నూతనంగా కొనుగోలు చేసిన బస్సులను వినియోగించాలని తీర్మానించారు. విజయవాడ నుంచి అమరావతి మీదుగా తిరుపతికి వారానికి రెండు రోజుల టూర్‌ ప్యాకేజీని నిర్వహించాలని నిర్ణయించారు. వీటికి అదనంగా ప్రయివేట్‌ సంస్థలతో కలిసి టూరిజం ప్యాకేజీలను ప్రారంభించాలన్న అంశాన్ని బోర్డు ఆమోదించింది. పర్యాటక శాఖకు సంబంధించిన పలు వాహనాలను వేలం వేయగా అతి తక్కువ ధర రావటంతో మరో సారి టెండర్‌ పిలవాలని నిర్ణయించారు. పర్యాటక అతిథి గృహాల్లో ఆక్యుపెన్సీని పెంచేలా ఆధునీకరించాలని, ఇందుకు పిపి విధానాన్ని అమలు చేయాలని బోర్డు తీర్మానించింది. ఇతర విభాగాల నుంచి రావలసిన బకాయిల విషయంలో నిర్లక్ష్యం చేయకూడదని, ఇతర శాఖల నుంచి పర్యాటక సేవలకు నిర్ణీత రుసుంను వసూలు చేయాలని సూచించారు. సమావేశంలో సంస్థ చైర్మన్‌ జయరామిరెడ్డి, పర్యాటక శాఖ కార్యదర్శి ముఖేష్‌ కుమార్‌ మీనా, ఆర్థిక శాఖ కార్యదర్శి రవిచంద్ర, ఎపిటిడిసి ఎండి హిమాన్షు శుక్లా, ఇడి బాలసుబ్రమణ్య రెడ్డి తదితరులు పాల్గొన్నారు.
