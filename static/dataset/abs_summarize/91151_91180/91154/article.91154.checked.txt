రజకుల సమస్యలను పరిష్కరించాలని ఆంధ్రప్రదేశ్‌ రజక వృత్తిదారుల సంఘం రాష్ట్ర ప్రభుత్వాన్ని డిమాండ్‌ చేసింది. సంఘం రాష్ట్ర కార్యాలయంలో ఆదివారం నిర్వహించిన విలేకరుల సమావేశంలో సంఘం అధ్యక్ష ప్రధాన కార్యదర్శులు మన్నూరు భాస్కరరావు, సి గురుశేఖర్‌ మాట్లాడారు. రజకుల సమస్యలు పరిష్కరించడంలో రాష్ట్రప్రభుత్వం పూర్తిగా విఫలమయ్యిందని విమర్శించారు. స్వాతంత్య్రం వచ్చి 70 ఏళ్లు గడుస్తున్నా నేటికీ రజకులపై సామాజిక, ఆర్థిక, వివక్షత కొనసాగుతోందని ఆందోళన వ్యక్తం చేశారు. రజకుల అభివృద్ధికి కృషి చేస్తామని, రక్షణ కల్పిస్తామని, సంక్షేమ పథకాలు కొనసాగిస్తామని హామీ ఇచ్చిన ముఖ్యమంత్రి చంద్రబాబు మాటలు నీటి మూటలులాగే ఉన్నాయని విమర్శించారు. ఇటీవల కాలంలో వివిధ జిల్లాల్లో రజకులపై గ్రామబహిష్కరణలు, దాడులు, దౌర్జన్యాలు జరుగుతున్నా ప్రభుత్వం మొద్దు నిద్రపోతోందని విమర్శించారు. ఎస్సీ, ఎస్టీ అట్రాసిటీ మాదిరిగా రజకులకు ప్రత్యేక రక్షణ చట్టం చేయాలని ప్రభుత్వాన్ని డిమాండ్‌ చేశారు. ప్రైవేట్‌ రంగంలో రిజర్వేషన్లు కల్పించాలని డిమాండ్‌ చేశారు. వృత్తిదారులకు సంక్షేమ పథకాలు, 90శాతం సబ్సిడీతో ప్రతి కుటుంబానికి రూ.2లక్షలు చొప్పున రుణాలు మంజూరు చేయాలని, 50 ఏళ్లు దాటిన రజకులకు వృధ్యాప్య పెన్షన్‌ రూ.2వేలు ఇవ్వాలని తదితర సమస్యలపై ఈ నెల 15 నుంచి ఆగస్టు 21 వరకు వివిధ రూపాల్లో ప్రచార, ఆందోళన కార్యక్రమాలు నిర్వహించాలని పిలుపునిచ్చారు సమస్యల పరిష్కరం కోసం పోరాటాలు కొనసాగిస్తామని ప్రభుత్వాన్ని హెచ్చరించారు. ఈ కార్యక్రమంలో రాష్ట్ర నాయకులు కె నాగభూషణం, కె శ్రీనివాసరావు, మహిళా నాయకురాలు మనోరమ, జయమ్మ, నిర్మల తదితరులు పాల్గొన్నారు.
