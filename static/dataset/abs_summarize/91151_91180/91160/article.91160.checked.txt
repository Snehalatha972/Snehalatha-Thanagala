పశ్చిమగోదావరి జిల్లా ఉంగుటూరు మండలం బాదంపూడి వద్ద 16వ నంబరు జాతీయ రహదారిపై శనివారం తెల్లవారుజామున ఆగివున్న లారీని కారు ఢీ కొనడంతో దంపతులు దుర్మరణం పాలయ్యారు. మరో ఐదుగురు తీవ్ర గాయాలపాలయ్యారు. పోలీసుల కథనం ప్రకారం తెనాలికి చెందిన రైస్‌మిల్లు యజమాని గుర్రం వెంకట దుర్గాప్రసాద్‌ తన బంధువులతో కలిసి తన మనవరాలి పెళ్లి చూపుల నిమిత్తం రెండు కార్లల్లో శుక్రవారం విశాఖపట్నానికి వెళ్లారు. అనంతరం రాత్రి తెనాలికి బయలుదేరారు. వారి కారు ఉంగుటూరు మండలం బాదంపూడి వద్ద 16వ నంబరు జాతీయ రహదారి వద్దకు వచ్చేసరికి అదుపు తప్పింది. రోడ్డు పక్కన పార్కింగు చేసి ఉన్న లారీని ఢీ కొట్టింది. ఈ ప్రమాదంలో గుర్రం వెంకట దుర్గాప్రసాద్‌ (68), ఆయన భార్య వెంకటరత్నం (55) అక్కడికక్కడే మృతి చెందారు. కారులో ఉన్న ఎయిర్‌ బ్యాగ్‌ ఓపెన్‌ కావడంతో డ్రైవర్‌ క్షేమంగా బయట పడ్డాడు. మిగిలిన ఐదుగురు తీవ్ర గాయాలపాలయ్యారు. వారిలో ముగ్గురిని తెనాలి ఆసుపత్రికి, మరో ఇద్దరిని తాడేపల్లిగూడెం ఏరియా ఆసుపత్రికి తరలించారు.
