జౌళి పరిశ్రమలకు అవసరమైన ప్రోత్సహకాలతో పాటు, గ్రామీణ ప్రాంతాల్లో టైక్స్‌టైల్‌ పార్కుల ఏర్పాటుకు అవసరమైన మౌలిక సదుపాయాలు కల్పిస్తామని ముఖ్యమంత్రి చంద్రబాబునాయుడు పేర్కొన్నారు. అహ్మదాబాద్‌లో శుక్రవారం నిర్వహించిన టైక్స్‌టైల్‌ ఇండియా జాతీయ సదస్సులో కేంద్ర జౌళి శాఖ మంత్రి స్మృతి ఇరానీతో కలిసి ఆయన పాల్గొన్నారు. ఈ మేరకు ముఖ్యమంత్రి కార్యాలయం ఒక ప్రకటనలో వెల్లడించింది. ఎపిలో పెట్టుబడులు పెట్టేందుకు ముందుకొచ్చే పారిశ్రామిక వేత్తలను అన్ని విధాలుగా ప్రోత్సహిస్తామన్నారు. వస్త్ర పరిశ్రమకు ఆంధ్రప్రదేశ్‌ పెట్టింది పేరని, పెట్టుబడులకు భరోసా కల్పిస్తామని పెట్టుబడిదారులకు హామీ ఇచ్చారు. ఆధునిక అభిరుచులకు అనుగుణంగా ఎప్పటికప్పుడు సరికొత్త ఆకృతులతో ముందుకొచ్చే సంస్థలే వినియోగదారుల ఆదరణను పొందుతాయన్నారు. గుంటూరు, చిత్తూరు జిల్లాల్లో కొన్ని సంస్థలు విజయవంతంగా నడుస్తున్నాయన్నారు. గ్రామీణ ప్రాంతాల్లో ఎక్కడికక్కడే టైక్స్‌టైల్‌ పార్కులు ఏర్పాటు చేసి చిన్న తరహా పరిశ్రమల యజమానులకు అండగా ఉండాలని సదస్సులో వచ్చిన సూచనపై అధికారులతో మాట్లాడి నిర్ణయం తీసుకుంటామన్నారు. వచ్చే ఏడాది టైక్స్‌టైల్‌ ఇండియా సదస్సులను ఏపిలో ఏర్పాటుచేయాలని కేంద్ర మంత్రిని కోరారు. సదస్సులో సిఎంతో పాటు మంత్రి అచ్చెన్నాయుడు, టైక్స్‌టైల్‌ పరిశ్రమల ఎండి నరేష్‌, పరిశ్రమల శాఖ కమిషనర్‌ సిద్దార్థజైన్‌, ఇడిబి సిఈఓ జాస్తి కృష్ణ కిశోర్‌, సిఎంఓ కార్యదర్శులు సతీష్‌ చంద్ర, సాయిప్రసాద్‌ పాల్గొన్నారు.
