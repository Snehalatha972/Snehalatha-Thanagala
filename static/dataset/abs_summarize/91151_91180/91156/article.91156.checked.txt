తిరుపతిలో జిఎస్‌టిని వ్యతిరేకిస్తూ కాంగ్రెస్‌ పార్టీ ఆదివారం ధర్నా నిర్వహించారు. తిరుపతిలోని నాలుగు కాళ్ల మండపం వద్ద నిర్వహించిన ధర్నా సందర్భంగా ఆ పార్టీ నగర అధ్యక్షులు పొలకల మల్లిఖార్జున్‌ మాట్లాడుతూ మూలిగేనక్కపై తాటికాయ పడిన చందంగా కేంద్ర ప్రభుత్వం జిఎస్‌టి భారాన్ని పేదలపై మోపిందని దుయ్యబట్టారు. ఒకే దేశం, ఒకే పన్ను అంటూ ప్రజల నడ్డి విరచడం దారుణమన్నారు. జిఎస్‌టి విధానం కార్పొరేట్‌ శక్తులకు మేలు చేస్తుందే తప్ప సామాన్యులకు, మధ్యతరగతి ప్రజలు ఎలాంటి మేలు చేయదని పేర్కొన్నారు. కేంద్ర అనాలోచిత నిర్ణయాల వల్ల ప్రజలు తీవ్ర ఇబ్బందులు పడుతున్నారని ఆవేదన వ్యక్తం చేశారు. పెద్దనోట్ల రద్దు వల్ల ఆర్ధికంగా చితికిపోతున్న వారిపై కేంద్రం పన్ను భారాలు మోపడం సమంజసం కాదన్నారు. కేంద్రానికి ప్రజలపై నిజమైన ప్రేమ ఉంటే పెట్రోల్‌, డీజిల్‌ను జిఎస్‌టి పరిధిలోకి ఎందుకు తేలేదని ప్రశ్నించారు. కేంద్రం జిఎస్‌టి విధానంపై పునరాలోచించుకోవాలని సూచించారు. లేని పక్షంలో ప్రజలే తగిన విధంగా బుద్దిచెబుతారని హెచ్చరించారు. ఈ ధర్నాలో కాంగ్రెస్‌ నాయకులు కుమార్‌, యార్లపల్లి గోపి, చుక్కల దాము, నైనారు శ్రీనివాసులు, రాంభూపాల్‌రెడ్డి, వెంకట నరసింహులు, తదితరులు పాల్గొన్నారు.
