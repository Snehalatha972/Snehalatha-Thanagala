కోస్తాలో, ముఖ్యంగా ఉత్తర కోస్తాలో చలి తీవ్రత పెరుగుతోంది. మంగళవారం ఉత్తర కోస్తాలో పగటి, రాత్రి పూట ఉష్ణోగ్రతలు 2 నుంచి 4 డిగ్రీలకు పడిపోయినట్లు హైదరాబాద్‌ వాతావరణ శాఖ పేర్కొంది. రాగల 4 రోజుల వరకు ఇదే పరిస్థితి కొనసాగుతుందని తెలిపింది. నందిగామలో రాత్రి పూట ఉష్ణోగ్రతలు 13.9 డిగ్రీలకు పడిపోవడం గమనార్హం. కళింగపట్నం, బాపట్ల, విశాఖ ఏజెన్సీ ప్రాంతం, రెంటచింతలలో రాత్రి పూట చలి పెరుగుతోంది. ప్రస్తుతం ఆకాశంలో మేఘాలు లేకపోవడంతో పొగ మంచు పడుతుందని వాతావరణ నిపుణులు చెబుతున్నారు. ఉత్తర రష్యా సమీపంలోని ధృవపు అంచుల్లో గల సైబీరియన్‌ దీవుల్లో మంచు గడ్డ కట్టుకుపోతోందని తెలిపారు. అటు నుంచి ఫసిఫిక్‌ సముద్రం మీదుగా భారత్‌లోకి గాలులు వీయడం ప్రారంభమైతే చలి తీవ్రత ఇంకా పెరిగే అవకాశం ఉంది. ఆగేయ బంగాళాఖాతంలో ఉపరితల ఆవర్తనం ఏర్పడినట్లు భారత వాతావరణ కేంద్రం తెలిపింది. ఇది ప్రస్తుతం 3.1 కిలోమీటర్ల ఎత్తులో ఆవరించి ఉన్నట్లు పేర్కొంది.
