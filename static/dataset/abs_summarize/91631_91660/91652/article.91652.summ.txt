పనులు బారెడు నిధులు మూరెడు అన్న విధంగా కృష్ణా పుష్కరాల పనుల కోసం ఆర్‌అండ్‌బి విభాగానికి ప్రభుత్వం కేటాయించిన అరకొర నిధులతో ఏం చేయాలో పాలుపోవట్లేదని అధికారులు వాపోతున్నారు. ముఖ్యమైన ఘాట్ల పరిధిలో కొన్నిచోట్ల రోడ్ల విస్తరణ చేయకపోతే పుష్కరాలకు యాత్రికులకు ఇబ్బందులు తప్పవని అందువల్ల రోడ్లకు ప్యాచ్‌ వర్క్‌లు మరియు పలు గ్రావెల్‌ రోడ్లు వేయాల్సి ఉందని తెలిపారు. కృష్ణా పరీవాహక ప్రాంతంలో సుమారు 95 ఘాట్లకు వెళ్లేందుకు రోడ్లను అభివృద్ధి చేయాల్సి ఉండగా వీటికి సంబంధించి ఆర్‌అండ్‌బి అధికారులు అంచనాలు తయారు చేసి పలు దఫాలుగా ప్రభుత్వానికి రూ.200 కోట్లు అవసరమవుతాయని నివేదికలందజేసినప్పటికీ రాష్ట్ర ప్రభుత్వం మాత్రం కేవలం రూ.50 కోట్లు కేటాయించి చేతులు దులుపుకుంది. చేపట్టాల్సిన పనులలో భాగంగా టెండర్ల ప్రక్రియ కూడా పూర్తికాకపోవడంతో పుష్కరాల నిర్వహణ పట్ల ప్రభుత్వానికి ఉన్న చిత్తశుద్ధిని తెలియజేస్తోంది.
