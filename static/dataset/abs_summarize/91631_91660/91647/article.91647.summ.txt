అంబేద్కర్‌ 125వ జయంతి వేడుకలను పురస్కరించుకుని అంబేద్కరిజం-విద్యార్థులు అనే అంశంపై గురుకుల విద్యా సంస్థల సొసైటీ ఆధ్వర్యాన విజయవాడ సిద్థార్థ కళాశాలలో శుక్రవారం ఏర్పాటైన కార్యక్రమంలో సాంఘిక సంక్షేమ శాఖ మంత్రి రావెల కిషోర్‌బాబు మాట్లాడుతూ అంబేద్కర్‌ ఆలోచనలతో యువత ముందుకు సాగాలని కోరారు. అంబేద్కర్‌ నాటి సంఘటనలపై అలుపెరుగని పోరాటం చేశారని అయినప్పటికీ కొన్ని ప్రాంతాల్లో ఇప్పుడు కూడా ఏదో ఒక రూపంలో ఆధునిక అంటరానితనం అమలులో ఉండటం బాధాకరన్నారు. మనో ధైర్యాన్ని, సంకల్పాన్ని విడనాడకూడదని, విద్యతోనే ఏదైనా సాధించగలమని అందువల్ల నిరాశ, నిసృహలకు లోనుకాకుండా కృషి చేసిన అంబేద్కర్‌ గురించి విద్యార్థులు, యువత తప్పనిసరిగా చదవాలన్నారు. సాంఘిక సంక్షేమ గురుకుల పాఠశాలల విద్యార్థుల ప్రతిభ, నైపుణ్యాలపై నమ్మకం పెరగడంతో వీరు కార్పొరేట్‌ విద్యాసంస్థలకు పోటీగా ఉత్తమ ఫలితాలు సాధిస్తున్నారని తెలిపారు. ఎంఎల్‌సి ఎస్‌ రామకృష్ణ మాట్లాడుతూ అంబేద్కర్‌ జీవిత ఘట్టాలను ఆలోచనలను పాఠ్యాంశాలుగా విద్యార్థులకు అందించాలని అలాగే గురుకుల విద్యా సంస్థల సొసైటీ కార్యదర్శి కర్నల్‌ వి రాములు మాట్లాడుతూ ప్రభుత్వం చేపడుతున్న కృషి ఫలితంగా గురుకుల పాఠశాలల్లో 42 మంది విద్యార్థులు రాష్ట్ర ర్యాంకులు పొందడం గర్వకారణమన్నారు.
