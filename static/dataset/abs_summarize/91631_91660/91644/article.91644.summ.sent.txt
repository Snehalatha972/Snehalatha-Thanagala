ఆదివారం అనంతపురం జిల్లా పుట్టపర్తిలో సత్యసాయి ఆరాధనోత్సవాల్లో కేంద్ర పట్టణాభివృద్ధి శాఖ మంత్రి వెంకయ్య నాయుడు పాల్గొని అనంతరం పుట్టపర్తి మండల పరిధిలోని వెంగలమ్మ చెరువులో సర్పంచి నాగరాణి అధ్యక్షతన ఏర్పాటు చేసిన జాతీయ పంచాయతీ రాజ్‌ దినోత్సవ సభలో పాల్గొన్నారు. 
ఈ సందర్భంగా ఆయన మాట్లాడుతూ 73,74 రాజ్యాంగ సవరణల మేరకు పంచాయతీలకు 29 అంశాలను బదలాయించాలని కేంద్రం అన్ని రాష్ట్రాలనూ కోరుతోందని, గాంధీ కలలు కన్న గ్రామ స్వరాజ్యం పంచాయతీల అభివృద్ధితోనే సాధ్యమన్నారు. 
పంచాయతీల ఆర్థిక పరిపుష్టి కోసం కేంద్రం 14వ ఆర్థిక సంఘం నిధులను నేరుగా గ్రామ పంచాయతీలకే జమ చేయడానికి రూ.2 లక్షల కోట్లకుపైగా నిధులు విడుదల చేయనున్నామన్నారు. 
సబ్సీడీలు నేరుగా లబ్ధిదారులకే చేరడం ద్వారా అవినీతికి కళ్లె వేయగలిగామన్నారు. 
ఈ కార్యక్రమంలో రాష్ట్ర మంత్రులు కామినేని శ్రీనివాస్‌, పల్లె రఘునాథరెడ్డి, పరిటాల సునీత తదితరులు పాల్గొన్నారు.
