పుట్టిన రోజు వేడుకను స్నేహితులతో చేసుకుందామని వెళ్లిన ఇంటర్‌ విద్యార్థి హత్యకు గురైన సంఘటన గుంటూరు జిల్లా మాచర్లలో గురువారం వెలుగు చూసింది.
మండల కేంద్రమైన దాచేపల్లికి చెందిన అన్నం అజరు (17) ఇంటర్‌ మొదటి సంవత్సరం చదువుతున్నాడు.
సోమవారం రాత్రి తన పుట్టినరోజు సందర్భంగా ముగ్గురు స్నేహితులతో కలిసి మాచర్లకు వెళ్లి తిరిగి రాలేదు.
ఇతని మృతదేహం మాచర్ల సమీపంలోని కంభంపాడు నాగార్జున సాగర్‌ కుడికాల్వ రైల్వే బ్రిడ్జి సమీపంలో పడివుంది.
స్నేహితులే ఇందుకు ఒడిగట్టి ఉంటారని అనుమానాలు వ్యక్తమవుతున్నాయి.
ముఖానికి నల్లని కవర్‌ ఉండడంతో కాళ్లు చేతులు కట్టేసి హత్యచేసి ఉంటారని పోలీసులు భావిస్తున్నారు.
హత్యచేసిందెవరు? ఎందుకు చేశారు? అనే అంశాలపై స్పష్టత రావాల్సి ఉంది.
పోలీసులు కేసు నమోదు చేసి దర్యాప్తు చేస్తున్నారు.
