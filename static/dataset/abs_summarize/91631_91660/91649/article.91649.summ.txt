కార్మికుల సమస్యలను తెలపడానికి వెళ్లిన సిఐటియు నాయకులపై టిడిపి నాయకులు చేసిన దాడిని నిరసిస్తూ శుక్రవారం అనంతపురం జిల్లా వ్యాప్తంగా సిఐటియు ఆధ్వర్యంలో ముఖ్యమంత్రి దిష్టిబొమ్మను దహనం చేసి జిల్లాలోని అన్ని మున్సిపాల్టీ, నియోజకవర్గ, డివిజన్‌ కేంద్రాలు, మండల కేంద్రాల్లోను నిరసన తెలిపారు. సిఐటియు జిల్లా ప్రధాన కార్యదర్శి ఇఎస్‌.వెంకటేష్‌ మాట్లాడుతూ చిలమత్తూరులో సిఎం సభలో ప్రసంగిస్తున్న సమయంలో ఎస్‌ఎ రావతార్‌ ఫ్యాక్టరీ కార్మికుల సమస్యలను విన్నవించడానికి వెళ్లిన కార్మికులపై, సిఐటియు నాయకులపై టిడిపి నాయకులు ఉసిగొల్పి విచక్షణా రహితంగా దాడి చేశారన్నారు. వెంటనే సిఐటియు, ఎస్‌ఎ రావతార్‌ కంపెనీ కార్మికులపై దాడికి పాల్పడిన పరిగి ఎంపిపి భర్త మన్సూర్‌, టిడిపి కార్యకర్తలపై కేసు నమోదు చేసి అరెస్ట్‌ చేయాలని అలాగే ఎస్‌ఐను సస్పెండ్‌ చేయాలని డిమాండ్‌ చేస్తూ అనంతపురం ఎస్‌పి రాజశేఖరబాబుకు వినతిపత్రం సమర్పించారు. ఈ కార్యక్రమానికి సిపిఎం జిల్లా కార్య దర్శి రాంభూపాల్‌తో పాటు తదితరులు పాల్గొన్నారు.
