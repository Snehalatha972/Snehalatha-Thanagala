కార్మికుల సమస్యలను విన్నవించడానికి వెళ్లిన సిఐటియు నాయకులపై టిడిపి నాయకులు చేసిన దాడిని నిరసిస్తూ శుక్రవారం అనంతపురం జిల్లా వ్యాప్తంగా సిఐటియు ఆధ్వర్యంలో ముఖ్యమంత్రి దిష్టిబొమ్మను దహనం చేశారు.
జిల్లాలోని అన్ని మున్సిపాల్టీ, నియోజకవర్గ, డివిజన్‌ కేంద్రాలు, మండల కేంద్రాల్లోను నిరసన తెలిపారు.
అనంతపురం నగరంలో సిఐటియు నగర కమిటీ ఆధ్వర్యంలో ముఖ్యమంత్రి దిష్టి బొమ్మను ఊరేగించి టవర్‌క్లాక్‌ సర్కిల్‌ వద్ద దహనం చేశారు.
సిఐటియు జిల్లా ప్రధాన కార్యదర్శి ఇఎస్‌.వెంకటేష్‌ మాట్లాడుతూ చిలమత్తూరులో సిఎం సభలో మాట్లాడుతున్న సమయంలో ఎస్‌ఎ రావతార్‌ ఫ్యాక్టరీ కార్మికుల సమస్యలను విన్నవించడానికి వెళ్లిన కార్మికులపై, సిఐటియు నాయకులపై టిడిపి నాయకులు విచక్షణా రహితంగా దాడి చేశారన్నారు.
పరిగి ఎస్‌ఐ టిడిపి నాయకులను ఉసిగొల్పి దాడి చేయించారన్నారు.
తక్షణమే దాడి చేసిన వారిని అరెస్టు చేయాలని, ఎస్‌ఐను సస్పెండ్‌ చేయాలని డిమాండ్‌ చేశారు.
సిఐటియు, ఎస్‌ఎ రావతార్‌ కంపెనీ కార్మికులపై దాడికి పాల్పడిన పరిగి ఎంపిపి భర్త మన్సూర్‌, టిడిపి కార్యకర్తలపై కేసు నమోదు చేసి అరెస్ట్‌ చేయాలని వామపక్షాల నాయకులు డిమాండ్‌ చేశారు.
అనంతపురం ఎస్‌పి రాజశేఖరబాబుకు వినతిపత్రం సమర్పించారు.
కార్యక్రమంలో సిపిఎం జిల్లా కార్య దర్శి రాంభూపాల్‌, వ్యవశాయ కార్మిక సంఘం జిల్లా అధ్యక్షుడు నారాయణస్వామి, సిపిఐ (ఎంఎల్‌ ) నాయకుడు సి.పెద్దన్న, సిపిఐ (ఎంఎల్‌ ) న్యూ డెమొక్రసి నాయకుడు ఇండ్ల ప్రభాకరరెడ్డి, ఎస్‌యుసిఐ నాయకులు రాఘవేంద్ర, సిఐటియు జిల్లా కార్యదర్శి వెంకటేశ్‌, శ్రామిక మహిళా సంఘం నాయకురాలు దిల్‌షాద్‌, ఎస్‌ఎపప్‌ఐ నాయకులు ఆంజేయులు పాల్గొన్నారు.
