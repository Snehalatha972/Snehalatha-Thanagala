గుంటూరులోని వైద్య కళాశాల జింకానా ఆడిటోరియంలో రెండ్రోజులుగా నిర్వహిస్తున్న వాణిజ్య పన్నుల శాఖ రాష్ట్రస్థాయి సమీక్షా సమావేశం శనివారం ముగియగా వాణిజ్య పన్నుల శాఖ కమిషనర్‌ శ్యామలరావు మాట్లాడుతూ, శాఖ పనితీరులో విప్లవాత్మక మార్పులు అవసరమని రాష్ట్రాభివృద్ధి వాణిజ్య పన్నుల శాఖపైనే ఆధారపడి ఉందని పేర్కొన్నారు. గత వార్షిక ప్రగతితో పోలిస్తే కనీసం 40 శాతం వృద్ధి ఈ ఆర్థిక సంవత్సరంలో సాధించాలని నిర్థేశించుకున్న లక్ష్యాలను అందుకు జిల్లాల వారీగా ప్రగతిపై సమీక్షించారు. అధికారులు నూతనంగా వచ్చిన సాంకేతిక పరిజ్ఞానంపై పూర్తిస్థాయి అవగాహన పెంచుకోవాలని అలాగే సరిహద్దు చెక్‌పోస్టులను పటిష్టవంతం చేస్తూ తరచూ తనిఖీలు నిర్వహించాలని ఆదేశించారు. పన్ను ఎగవేతకు ఎలాంటి అవకాశం ఇవ్వకుండా అధికారులు చర్యలు తీసుకోవాలని పేర్కొన్నారు.

