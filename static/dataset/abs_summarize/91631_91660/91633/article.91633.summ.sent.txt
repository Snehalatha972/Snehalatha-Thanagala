వంశధార నిర్వాసితుల సంఘం రాష్ట్ర కార్యదర్శి గంగరాపు సింహాచలం అధ్యక్షతన తులగాంలో శనివారం ఆర్‌అండ్‌ఆర్‌ చట్టంపై అవగాహనా సదస్సు నిర్వహించారు. 
కాగా, ఈ సమావేశంలో సిపిఎం రాష్ట్ర కార్యదర్శివర్గ సభ్యులు ఎం. కృష్ణమూర్తి మాట్లాడుతూ ఏదైనా ప్రాజెక్టు నిర్మాణంలో మొదట జాయింట్‌ కలెక్టర్‌, స్థానిక ప్రజాప్రతినిధులు, ఎస్‌సి, ఎస్‌టిల నుంచి ఒకరు, తహశీల్దార్‌, ఇరిగేషన్‌శాఖ అధికారులు, నిర్వాసిత గ్రామ ప్రతినిధులతో ఆర్‌ఆర్‌ కమిటీని ఏర్పాటు చేయాల్సి ఉంటుందని అయితే వంశధార విషయానికొచ్చేసరికి ఆ కమిటీ జాడే లేకుండా, ప్రభుత్వం చట్టాన్ని ధిక్కరించిందని విమర్శించారు.
నిర్వాసితులు, పోరాట సంఘ నాయకులతో కాకుండా, వారికి సానుకూలంగానున్న వారితో జిల్లాకు చెందిన మంత్రి కింజరాపు అచ్చెన్నాయుడు ఎలా సమావేశం నిర్వహిస్తారని ప్రశ్నించారు.
మహిళా సాధికారిత మాటను పదేపదే పలుకుతున్న పాలకులకు ఆర్‌ఆర్‌ చట్టంలో లింగభేదం లేకున్నా ఆడవారికి ప్యాకేజీ ఇవ్వబోమని చెప్పడం చట్టధిక్కరణేనన్న విషయం తెలియదా అని ప్రశ్నించారు.
ప్యాకేజీలో ఇళ్లు ఇవ్వబోమని చెప్పడం కూడా చట్ట ధిక్కరణ కిందకే వస్తుందన్నారు.
పాలకులే సరిగ్గా లేకపోతే ఏ చట్టమూ అమలు కాదని, ఆర్‌ఆర్‌ చట్టాన్ని కూడా వారికి నచ్చినట్లుగా అమలు చేస్తున్నారని విమర్శించారు. 
ఈ కార్యక్రమంలో పలు రాజకీయనేతలతో పాటు పలు గ్రామాల నిర్వాసితులు పాల్గొన్నారు.
