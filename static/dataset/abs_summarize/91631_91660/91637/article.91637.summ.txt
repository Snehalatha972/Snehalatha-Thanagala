గురువారం జెడ్‌పి సమావేశంలో జాతీయ సముద్ర మత్స్య విధానం 2016 ముసాయిదాపై జరిగిన చర్చ సందర్భంగా రాష్ట్ర మంత్రి కొల్లు రవీంద్ర మాట్లాడుతూ, రాబోయే పదేళ్లకు జాతీయస్థాయి మత్స్య ప్రణాళిక తయారు చేసుకోవడమే ఈ సమావేశ ముఖ్య ఉద్దేశమన్నారు. గతేడాది మత్స్య రంగంలో 36 శాతం వృద్ధి నమోదైనప్పటికీ మన సముద్ర జలాల్లో అనుకున్నంత స్థాయిలో మత్స్య ఉత్పత్తి జరగడం లేనందున ఉత్పత్తి పెంపునకు దోహదపడే వాటిపై సలహాలు, సూచనలు ఇవ్వాలని రైతులకు సూచించారు. స్థిరమైన దిగుబడి సాధనకు సముద్రపు లోతుల్లో వేట కొనసాగించడానికి శాటిలైట్‌, నెట్టింగ్‌ లాంటి ఆధునిక సాంకేతిక విధానాలు అవలంభించడంతో పాటు ఫిషింగ్‌ ప్రాదేశిక జలాల ప్రాంతాలను విస్తరింపజేయాలన్నారు. 2002 సంవత్సరం తర్వాత రిజిష్టర్‌ అయిన బోట్స్‌కు ఆయిల్‌ సబ్సిడీ అందరికీ వర్తింపజేయాలనీ అన్నారు. చేపల వేట నిషేధ కాలంలో గత ప్రభుత్వం కేవలం బియ్యం మాత్రమే ఇచ్చేవారని కానీ తమ ప్రభుత్వం రూ.4 వేల వరకూ నగదు ఇస్తుందని తీరప్రాంతాల్లో మత్స్యకారుల గృహ నిర్మాణానికి కనీసం రూ.5 లక్షల వరకూ పెంపు చేయాల్సిన అవసరం ఉందన్నారు. ఈ కార్యక్రమంలో ఎంపిపి కాగిత వెంకటేశ్వరరావు పాటు జిల్లా మత్స్యకారుల సహకార సంఘాల ప్రతినిధులు పాల్గొన్నారు.
