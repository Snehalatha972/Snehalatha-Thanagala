ఉయ్యూరులోని కళ్యాణ మండపంలో ఐద్వా జిల్లా ఉపాధ్యక్షురాలు యార్లగడ్ల జోయ అధ్యక్షతన మంగళవారం జరిగిన సభలో నాటి సాంఘిక దురాచారాలకు వ్యతిరేకంగా మహిళలను చైతన్యవంతులను చేసి ఉద్యమపథంలో నడిపించిన ఐద్వా వ్యవస్థాపక నాయకుల్లో ఒకరైన నాగళ్ల రాజేశ్వరమ్మ తన ఆత్మకథ 'నా జ్ఞాపకాలు' పుస్తకాన్ని సిపిఎం రాష్ట్ర కార్యదర్శి పి. మధు ఆవిష్కరించారు. ఈ సందర్భంగా ఆయన మాట్లాడుతూ, నాటి కమ్యూనిస్టు ఉద్యమం ప్రజల్లో చైతన్యాన్ని రగిలించి స్వాతంత్రేచ్ఛని పురికొల్పడం అలాగే ఇంటి గడప కూడా దాటని మహిళలతో పొలం పని చేయించి బతుకు దెరువుకు చూపించడం వంటి కార్యక్రమాలు చేశారన్నారు. ఈక్రమంలో ఎన్నో అవరోధాలు, మరెన్నో అడ్డంకులు, అజ్ఞాతవాస జీవితాలు, జైళ్లు, కనిపిస్తే కాల్చివేతలు, ఆఖరికి ప్రజలను బట్టలూడదీయించి గాంధీజీ విగ్రహం చుట్టూ ప్రదక్షిణం చేయించడం వంటి అమానవీయ, హేయమైన సంఘటలనూ ఎదుర్కోవాల్సి వచ్చిందని గుర్తుచేశారు.
