ప్రభుత్వాసుపత్రుల్లో పూర్తి స్థాయిలో వైద్య సౌకర్యాలు కల్పించాలని సీపీఎం సీనీయర్‌ నాయకురాలు మల్లు స్వరాజ్యం డిమాండ్‌ చేశారు.
శుక్రవారం వీరనారీ ఐలమ్య భవన్‌లో జరిగిన పోస్టర్‌ ఆవిష్కరణ కార్యక్రమంలో ఆమె మాట్లాడారు.
రాష్ట్రంలోని ప్రాథమిక ఆరోగ్య కేంద్రాలను బలోపేతం చేసి, 24 గంటలు ప్రజలకు అందుబాటులో ఉంచాలన్నారు.
గైనకాలజిస్ట్‌తో పాటు, అవసరమైన సిబ్బంది, మందుల పంపిణీ చేయాలని డిమాండ్‌ చేశారు.
ఏజెన్సీ ప్రాంతాల్లో నాలుగు గ్రామాలను ఒక యూనిట్‌గా తీసుకుని, డాక్టర్లను కేటాయించాలన్నారు.
ప్రయివేటు హాస్పటల్స్‌ పేదలకు ఓపిడీలో 25శాతం, పడకల్లో 10శాతం ఉచిత వైద్యం అందించాలని డిమాండ్‌ చేశారు.
రాష్ట్ర బడ్జెట్‌లో వైద్య రంగానికి 10శాతం నిధులు కేటాయించాలన్నారు.
పై డిమాండ్లను సాధించుకోవడానికి ఈ నెల 26న వైద్య విధాన పరిషత్‌ ఎదుట నిర్వహిస్తున్న ధర్నాకు సంబంధించిన పోస్టర్‌ను ఆమె ఆవిష్కరించారు.
కార్యక్రమంలో ఐద్వా ఉపాధ్యక్షురాలు టి.జ్యోతి, అధ్యక్ష, కార్యదర్శులు కె.ఎన్‌.ఆశాలత, బి.హైమావతి, యం.స్వర్ణ, గిరిజనసంఘం కార్యదర్శి ధర్మానాయక్‌, డివైఎఫ్‌ఐ నాయకులు మహెందర్‌ పాల్గొన్నారు.
