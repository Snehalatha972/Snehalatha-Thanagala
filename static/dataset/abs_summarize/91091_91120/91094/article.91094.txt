సొంతూరులో జనం గుర్తింపు కార్డులు చూపాలా ? పుట్టిన వూరికి, సొంత యింటికి వెళ్లాంటే గుర్తింపు కార్డు చూపాలా ? రోజూ యిలా చేయాలనడం ఎంతవరకు సముచితం ? మెదక్‌ జిల్లా వేములఘాట్‌ గ్రామంలోకి వెళ్లే ఆ గ్రామస్తులు గుర్తింపు కార్డులు చూపాలని యిబ్బందులకు గురిచేయడం సమర్ధనీయం కాదు అని హైకోర్టు వ్యాఖ్యానించింది.
సొంతూరులోని జనమే గుర్తింపు కార్డు చూపాలని కోరవద్దని మెదక్‌ జిల్లా పోలీసులకు హెకోర్టు చెప్పింది.
నిత్యం గుర్తింపు కార్డు చూపాలని కోరేంతటి స్థాయిలో శాంతిభద్రతలకు విఘాతం కలిగేలా వేములఘాట్‌ గ్రామం ఉందా దేశ సరిహద్దులోని గ్రామమా అని హైకోర్టు సీరియస్‌గా నిలదీసింది.
మెదక్‌ జిల్లా వేములఘాట్‌ గ్రామంలో పోలీసులు 144 సెక్షన్‌ విధించి రోజుల తరబడి తమను యిబ్బందులకు గురిచేస్తోందని, గుర్తింపు కార్డులు చూపించి గ్రామంలోకి వెళ్లాల్సివస్తోందని పేర్కొంటూ అదే గ్రామానికి చెందిన సంతోష్‌రెడ్డి యితరులు దాఖలు చేసిన పిటిషన్‌ను న్యాయమూర్తి ఎం.ఎస్‌.రామచంద్రరావు శుక్రవారం విచారించారు.
గ్రామంలో పరిస్థితులు శాంతియుతంగా ఉన్నా 144 సెక్షన్‌ కొనసాగిస్తున్నారని పిటిషనర్‌ తరఫు న్యాయవాది వాదించారు.
గ్రామంలో పరిస్థితులు అదుపులోకి రాలేదని, పోలీసులపై దాడులు జరిగాయని, అందుకే 144 సెక్షన్‌ కొనసాగించాల్సివస్తోందని తెలంగాణ హౌంశాఖ న్యాయవాది ప్రతివాదన చేశారు.
వాదనలు ముగియడంతో తీర్పును ఈ నెల 26 వతేదీ సోమవారం వెలువరిస్తామని న్యాయమూర్తి ప్రకటించారు.
