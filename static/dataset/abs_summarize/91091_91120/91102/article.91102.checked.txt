పిల్లలు ప్రారంభదశలో తమ తల్లిదండ్రుల ప్రవర్తనను వ్యక్తిత్వాన్ని ఆదర్శంగా తీసుకుని అనుకరిస్తారని తెలంగాణ శాసనమండలి ఛైర్మన్‌ కె.స్వామిగౌడ్‌ అన్నారు.
రవీంద్రభారతిలో సాయి అలేఖ్య సాంస్కృతిక సంఘసేవా సంస్థ ద్విదశాబ్ధి వార్షికోత్సవ సందర్బంగా పంచశత నృత్య కళాభిషేకం విభిన్న నాట్యాంశాల ప్రదర్శన వైవిద్య భరితంగా జరిగింది.
ఈ సందర్భంగా జరిగిన సభాకార్యక్రమంలో ముఖ్య అతిథిగా పాల్గొన్న స్వామిగౌడ్‌ మాట్లాడుతూ గురువుల పట్ల గౌరవం పిల్లలకు నేర్పాలని వారిని ప్రోత్సహిస్తే ఏ కళలోనైనా, ఆటలోనైనా రాణించేందుకు అవకాశం ఉందన్నారు.
సాయి అలేఖ్య సంస్థ 500 మంది బాలబాలికలకు నిర్వహిస్తున్న మెగా నృత్య ప్రదర్శన అపూర్వమన్నారు.
సినీగీత రచయిత సుద్ధాల అశోకతేజా మాట్లాడుతూ నైజాం రజాకారుల ఆగడాల నుంచి విముక్తి పొందిన తెలంగాణ విముక్తి దినోత్సవం నేడని గుర్తు చేశారు.
నృత్యం సమిష్టి భావనకు సూచిక అని పేర్కొన్నారు.
టీవీ దర్శకుడు నాగబాల సరేష్‌కుమార్‌ అధ్యక్షత వహించారు.
తెలుగు బుక్‌ ఆఫ్‌ రికార్డ్స్‌ సంయోజకుడు వెంకటాచారి నృత్య ప్రదర్శన రికార్డులో నమోదైనట్లు ప్రకటించారు.
వేదికపై ఇంటర్నేషనల్‌ ఉమెన్స్‌ రైట్స్‌్‌ అసోసియేషన్‌ రాష్ట్ర అధ్యక్షుడు కె.సత్యనారాయణగుప్త, తెలంగాణ గెజిటెడ్‌ ఆఫీసర్స్‌ రాష్ట్ర కార్యదర్శి వెంకట్‌, దన్వంతరి ఫౌండేషన్‌ స్థాపకుడు డా||పి.కమలాకర్‌శర్మ పాల్గొనగా స్వాగతం పలికారు.
వివిధ పాఠశాలల బాలబాలికలు ప్రదర్శించిన శాస్త్రీయ జానపద భారతీయ సంస్కృతి భక్తి, దేశ భక్తిలతో కూడిన గీతాలపై నృత్యాలు రికార్డుకెక్కాయి.