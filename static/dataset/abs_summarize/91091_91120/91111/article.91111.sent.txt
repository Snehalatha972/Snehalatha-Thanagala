'కమ్యూనిస్టుల సాయుధ పోరాటంతో బతకడం కోసమే నిజాం నవాబు లొంగిపోయారు కానీ సైనిక చర్యతో కాదు ' అని సీపీఐ జాతీయ కార్యదర్శి డాక్టర్‌ కే నారాయణ అన్నారు.
'తెలంగాణ రైతాంగ సాయుధ పోరాట స్ఫూర్తి యాత్ర' వారోత్సవాలను ఆదివారం ఆయన యాదాద్రిలో ప్రారంభించి మాట్లాడారు.
బ్రిటీష్‌ సామ్రాజ్యవాదులకు దాసోహమైన ఆనాటి బీజేపీ నేతలు, ఏనాడు నిజాంకు వ్యతిరేకంగా పోరాటం చేయలేదన్నారు.
అలాంటి బీజేపీ నేతలు ఈనాడు రాజకీయలబ్ధి కోసం విమోచన ఉత్సవాలు నిర్వహించాలని డిమాండ్‌ చేస్తున్నారని ఆరోపించారు.
సాయుధ పోరాటం ముస్లింకు వ్యతిరేకంగా జరుగుతుందని తప్పడు ప్రచారం చేస్తున్నారని ఆయన విమర్శించారు.
తెలంగాణ ఉద్యమంలో దొడ్డి కొమురయ్య, చాకలి అయిలమ్మ త్యాగాల పేరు చెప్పి, అధికారంలోకి వచ్చిన కేసీఆర్‌ ఇప్పుడు సాయుధ పోరాటాన్ని గుర్తించకపోవడం చరిత్రహీనతే అన్నారు.
నిజాం నవాబుకు వారసుడిగా కేసీఆర్‌, ఆయన కూతురు ఎంపీ కవిత మాత్రం చాకలి అయిలమ్మ వారసురాలిగా మాట్లాడుతున్నారని విమర్శించారు.
సెప్టెంబర్‌ 17 లోగా కేసీఆర్‌ మనసు మార్చుకొని జనజీవన స్రవంతిలోకి రావాలని, తెలంగాణ విమోచన దినోత్సవాన్ని అధికారికంగా నిర్వహించాలని ఆయన డిమాండ్‌ చేశారు.
కార్యక్రమంలో సీపీఐ తెలంగాణ కార్యదర్శి చాడ వెంకటరెడ్డి, సహాయ కార్యదర్శి పల్లా వెంకటరెడ్డి, పల్లా దేవేందర్‌రెడ్డి, పల్లె నర్సింహా తదితరులు పాల్గొన్నారు.